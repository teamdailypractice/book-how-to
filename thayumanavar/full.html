<!DOCTYPE html>
<html lang="en">
<head>
	<meta charset="UTF-8">
	<meta name="viewport" content="width=device-width, initial-scale=1.0">
	<title>Document</title>
</head>
<body>
	<div style="width:100%;padding-right:10%" class="Slug_slugContent__QykYg">

		<h2 style="text-align:center">(43 - 56)</h2>
		
		<hr>
		<h3><a id="parapa-kanni" name="parapa-kanni">43.</a> பராபரக்கண்ணி</h3>
		
		<p>&nbsp;<br>
		சீராருந் தெய்வத் திருவருளாம் பூமிமுதல்</p>
		
		<p>பாராதி யாண்ட பதியே பராபரமே. 1.</p>
		
		<p>&nbsp;</p>
		
		<p>கண்ணாரக் கண்டோர் கருப்பொருள்கா ணாமலருள்</p>
		
		<p>விண்ணூ டிருந்தஇன்ப வெற்பே பராபரமே. 2.</p>
		
		<p>&nbsp;</p>
		
		<p>சிந்தித்த எல்லாமென் சிந்தையறிந் தேயுதவ</p>
		
		<p>வந்த கருணை மழையே பராபரமே. 3.</p>
		
		<p>&nbsp;</p>
		
		<p>ஆரா அமுதே அரசே ஆனந்தவெள்ளப்</p>
		
		<p>பேராறே இன்பப் பெருக்கே பராபரமே. 4.</p>
		
		<p>&nbsp;</p>
		
		<p>ஆரறிவார் என்ன அனந்தமறை ஓலமிடும்</p>
		
		<p>பேரறிவே இன்பப் பெருக்கே பராபரமே. 5.</p>
		
		<p>&nbsp;</p>
		
		<p>உரையிறந்த அன்பருளத் தோங்கொளியா யோங்கிக்</p>
		
		<p>கரையிறந்த இன்பக் கடலே பராபரமே. 6.</p>
		
		<p>&nbsp;</p>
		
		<p>எத்திக்குந் தானாகி என்னிதயத் தேயூறித்</p>
		
		<p>தித்திக்கும் ஆனந்தத் தேவே பராபரமே. 7.</p>
		
		<p>&nbsp;</p>
		
		<p>திக்கொடுகீழ் மேலுந் திருவருளாம் பொற்பறிந்தோர்</p>
		
		<p>கைக்குள்வளர் நெல்லிக் கனியே பராபரமே. 8.</p>
		
		<p>&nbsp;</p>
		
		<p>முத்தே பவளமே மொய்த்தபசும் பொற்சுடரே</p>
		
		<p>சித்தேஎன் னுள்ளத் தெளிவே பராபரமே. 9.</p>
		
		<p>&nbsp;</p>
		
		<p>கண்ணே கருத்தேயென் கற்பகமே கண்ணிறைந்த</p>
		
		<p>விண்ணேஆ னந்த வியப்பே பராபரமே. 10.</p>
		
		<p>&nbsp;</p>
		
		<p>வாக்காய் மனதாய் மனவாக் கிறந்தவர்பால்</p>
		
		<p>தாக்காதே தாக்குந் தனியே பராபரமே. 11.</p>
		
		<p>&nbsp;</p>
		
		<p>பார்த்தஇட மெல்லாம் பரவெளியாய்த் தோன்றவொரு</p>
		
		<p>வார்த்தைசொல்ல வந்த மனுவே பராபரமே. 12.</p>
		
		<p>&nbsp;</p>
		
		<p>வானந்த மண்ணினந்தம் வைத்துவைத்துப் பார்க்கஎனக்(கு)</p>
		
		<p>ஆனந்தம் தந்த அரசே பராபரமே. 13.</p>
		
		<p>&nbsp;</p>
		
		<p>அன்பைப் பெருக்கிஎன தாருயிரைக் காக்கவந்த</p>
		
		<p>இன்பப் பெருக்கே இறையே பராபரமே. 14.</p>
		
		<p>&nbsp;</p>
		
		<p>வான்மெல் லாங்கொண்ட மௌனமணிப் பெட்டகத்துக்</p>
		
		<p>கானபணி யான அணியே பராபரமே. 15.</p>
		
		<p>&nbsp;</p>
		
		<p>ஓடும் இருநிதியும் ஒன்றாகக் கண்டவர்கள்</p>
		
		<p>நாடும் பொருளான நட்பே பராபரமே. 16.</p>
		
		<p>&nbsp;</p>
		
		<p>சித்த நினைவுஞ் செயுஞ்செயலும் நீயெனவாழ்</p>
		
		<p>உத்தமர்கட் கான உறவே பராபரமே. 17.</p>
		
		<p>&nbsp;</p>
		
		<p>போதாந்தப் புண்ணியர்கள் போற்றிசய போற்றியெனும்</p>
		
		<p>வேதாந்த வீட்டில் விளக்கே பராபரமே. 18.</p>
		
		<p>&nbsp;</p>
		
		<p>முத்தாந்த வீதி முளரிதொழும் அன்பருக்கே</p>
		
		<p>சித்தாந்த வீதிவருந் தேவே பராபரமே. 19.</p>
		
		<p>&nbsp;</p>
		
		<p>ஈனந் தருமுடலம் என்னதுயான் என்பதற</p>
		
		<p>ஆனந்தம் வேண்டி அலந்தேன் பராபரமே. 20.</p>
		
		<p>&nbsp;</p>
		
		<p>என்புருகி நெஞ்சம் இளகிக் கரைந்துகரைந்து</p>
		
		<p>அன்புருவாய் நிற்க அலந்தேன் பராபரமே. 21</p>
		
		<p>&nbsp;</p>
		
		<p>சுத்த அறிவாய்ச் சுகம்பொருந்தின் அல்லால்என்</p>
		
		<p>சித்தந் தெளியாதேன் செய்வேன் பராபரமே. 22.</p>
		
		<p>&nbsp;</p>
		
		<p>மாறா அனுபூதி வாய்க்கின்அல்லால் என்மயக்கந்</p>
		
		<p>தேறாதென் செய்வேன் சிவமே பராபரமே. 23.</p>
		
		<p>&nbsp;</p>
		
		<p>தாகமறிந் தின்பநிட்டை தாராயேல் ஆகெடுவேன்</p>
		
		<p>தேகம் விழுந்திடின்என் செய்வேன் பராபரமே. 24.</p>
		
		<p>&nbsp;</p>
		
		<p>அப்பாஎன் எய்ப்பில் வைப்பே ஆற்றுகிலேன்போற்றிஎன்று</p>
		
		<p>செப்புவதல் லால்வேறென் செய்வேன் பர்ரபரமே. 25.</p>
		
		<p>&nbsp;</p>
		
		<p>உற்றறியும் என்னறிவும் உட்கருவி போற்சவிமாண்</p>
		
		<p>டற்றும்இன்பந் தந்திலையே ஐயா பராபரமே. 26.</p>
		
		<p>&nbsp;</p>
		
		<p>சொல்லால் அடங்காச் சுகக்கடலில் வாய்மடுக்கின்</p>
		
		<p>அல்லால்என் தாகம் அறுமோ பராபரமே. 27.</p>
		
		<p>&nbsp;</p>
		
		<p>பாராயோ என்னைமுகம் பார்த்தொருகால் என்கவலை</p>
		
		<p>தீராயோ வாய்திறந்து செப்பாய் பராபரமே. 28.</p>
		
		<p>&nbsp;</p>
		
		<p>ஓயாதோ என்கவலை உள்ளேஆ னந்த வெள்ளம்</p>
		
		<p>பாயாதோ ஐயா பகராய் பராபரமே. 29.</p>
		
		<p>&nbsp;</p>
		
		<p>ஓகோ உனைப்பிரிந்தார் உள்ளங் கனலில்வைத்த</p>
		
		<p>பாகோ மெழுகோ பகராய் பராபரமே. 30.</p>
		
		<p>&nbsp;</p>
		
		<p>கூர்த்தஅறி வத்தனையுங் கொள்ளைகொடுத் துன்னருளைப்</p>
		
		<p>பார்த்தவன்நான் என்னைமுகம் பாராய் பராபரமே. 31.</p>
		
		<p>&nbsp;</p>
		
		<p>கடலமுதே தேனேயென் கண்ணே கவலை</p>
		
		<p>படமுடியா தென்னைமுகம் பார்நீ பராபரமே. 32.</p>
		
		<p>&nbsp;</p>
		
		<p>உள்ளம் அறிவாய் உழப்பறிவாய் நான்ஏழை</p>
		
		<p>தள்ளிவிடின் மெத்தத் தவிப்பேன் பராபரமே. 33.</p>
		
		<p>&nbsp;</p>
		
		<p>கன்றினுக்குச் சேதா கனிந்திரங்கல் போலஎனக்</p>
		
		<p>கென்றிரங்கு வாய்கருணை எந்தாய் பராபரமே. 34.</p>
		
		<p>&nbsp;</p>
		
		<p>எண்ணாத எண்ணமெல்லாம் எண்ணிஎண்ணி ஏழைநெஞ்சம்</p>
		
		<p>புண்ணாகச் செய்ததினிப் போதும் பராபரமே. 35.</p>
		
		<p>&nbsp;</p>
		
		<p>ஆழித் துரும்பெனவே அங்குமிங்கும் உன்னடிமை</p>
		
		<p>பாழில் திரிவதென்ன பாவம் பராபரமே. 36.</p>
		
		<p>&nbsp;</p>
		
		<p>கற்றஅறி வால்உனைநான் கண்டவன்போற் கூத்தாடில்</p>
		
		<p>குற்றமென்றென் நெஞ்சே கொதிக்கும் பராபரமே. 37.</p>
		
		<p>&nbsp;</p>
		
		<p>ஐயோ உனைக்காண்பான் ஆசைகொண்ட தத்தனையும்</p>
		
		<p>பொய்யோ வெளியாப் புகலாய் பராபரமே. 38.</p>
		
		<p>&nbsp;</p>
		
		<p>துன்பக்கண் ணீரில் துளைந்தேற்குன் ஆனந்த</p>
		
		<p>இன்பக்கண் ணீர்வருவ தெந்தாள் பராபரமே. 39.</p>
		
		<p>&nbsp;</p>
		
		<p>வஞ்சனையும் பொய்யும்உள்ளே வைத்தழுக்கா றாயுளறும்</p>
		
		<p>நெஞ்சனுக்கும் உண்டோ நெறிதான் பராபரமே. 40.</p>
		
		<p>&nbsp;</p>
		
		<p>பாசம்போய் நின்றவர்போற் பாராட்டி யானாலும்</p>
		
		<p>மோசம்போ னேன்நான் முறையோ பராபரமே. 41.</p>
		
		<p>&nbsp;</p>
		
		<p>நன்றறியேன் தீதறியேன் நானென்று நின்றவனார்</p>
		
		<p>என்றறியேன் நான்ஏழை என்னே பராபரமே. 42.</p>
		
		<p>&nbsp;</p>
		
		<p>இன்றுபுதி தன்றே எளியென் படுந்துயரம்</p>
		
		<p>ஒன்றும்அறி யாயோ உரையாய் பராபரமே. 43.</p>
		
		<p>&nbsp;</p>
		
		<p>எத்தனைதான் சன்மமெடுத் தெத்தனைநான் பட்டதுயர்</p>
		
		<p>அத்தனையும் நீயறிந்த தன்றோ பராபரமே. 44.</p>
		
		<p>&nbsp;</p>
		
		<p>இந்தநாள் சற்றும் இரங்கிலையேற் காலன்வரும்</p>
		
		<p>அந்தநாள் காக்கவல்லார் ஆர்காண் பராபரமே. 45.</p>
		
		<p>&nbsp;</p>
		
		<p>உற்றுற்று நாடி உளம்மருண்ட பாவியைநீ</p>
		
		<p>சற்றிரங்கி ஆளத் தகாதோ பராபரமே. 46.</p>
		
		<p>&nbsp;</p>
		
		<p>எள்ளளவும் நின்னைவிட இல்லா எனைமயக்கில்</p>
		
		<p>தள்ளுதலால் என்னபலன் சாற்றாய் பராபரமே. 47.</p>
		
		<p>&nbsp;</p>
		
		<p>பாடிப் படித்துலகிற் பாராட்டி நிற்பதற்கோ</p>
		
		<p>தேடி யெனையடிமை சேர்த்தாய் பராபரமே. 48.</p>
		
		<p>&nbsp;</p>
		
		<p>சொன்னதைச் சொல்வதல்லாற் சொல்லறவென் சொல்லிறுதிக்</p>
		
		<p>கென்னததைச் சொல்வேன் எளியேன் பராபரமே. 49.</p>
		
		<p>&nbsp;</p>
		
		<p>சொல்லும் பொருளும்அற்றுச் சும்மா இருப்பதற்கே</p>
		
		<p>அல்லும் பகலுமெனக் காசை பராபரமே. 50.</p>
		
		<p>&nbsp;</p>
		
		<p>நேச நிருவிகற்ப நிட்டையல்லால் உன்னடிமைக்</p>
		
		<p>காசையுண்டோ நீயறியா தன்றே பராபரமே. 51.</p>
		
		<p>&nbsp;</p>
		
		<p>துச்சனென வேண்டாஇத் தொல்லுலகில் அல்லல்கண்டால்</p>
		
		<p>அச்சம் மிகவுடையேன் ஐயா பராபரமே. 52.</p>
		
		<p>&nbsp;</p>
		
		<p>கண்ணாவா ரேனும்உனைக் கைகுவியா ராயின் அந்த</p>
		
		<p>மண்ணாவார் நட்பை மதியேன் பராபரமே. 53.</p>
		
		<p>&nbsp;</p>
		
		<p>கொல்லா விரதங் குவலயமெல் லாம்ஓங்க</p>
		
		<p>எல்லார்க்குஞ் சொல்லுவதென் இச்சை பராபரமே. 54.</p>
		
		<p>&nbsp;</p>
		
		<p>எத்தாற் பிழைப்பேனோ எந்தையே நின்னருட்கே</p>
		
		<p>பித்தானேன் மெத்தவுநான் பேதை பராபரமே. 55.</p>
		
		<p>&nbsp;</p>
		
		<p>வாயினாற் பேசா மவுனத்தை வைத்திருந்துந்</p>
		
		<p>தாயிலார் போல்நான் தளர்ந்தேன் பராபரமே. 56.</p>
		
		<p>&nbsp;</p>
		
		<p>அன்னையிலாச் சேய்போல் அலக்கணுற்றேன் கண்ணார</p>
		
		<p>என்னகத்தில் தாய்போல் இருக்கும் பராபரமே. 57.</p>
		
		<p>&nbsp;</p>
		
		<p>உற்றுநினைக் கில்துயரம் உள்ளுள்ளே செந்தீயாய்ப்</p>
		
		<p>பற்றநொந்தேன் என்னைமுகம் பார்நீ பராபரமே. 58.</p>
		
		<p>&nbsp;</p>
		
		<p>பொய்யன் இவன் என்றுமெள்ளப் போதிப்பார் சொற்கேட்டுக்</p>
		
		<p>கைவிடவும் வேண்டாமென் கண்ணே பராபரமே. 59.</p>
		
		<p>&nbsp;</p>
		
		<p>எண்ண மறிந்தே இளைப்பறிந்தே ஏழைஉய்யும்</p>
		
		<p>வண்ணந் திருக்கருணை வையாய் பராபரமே. 60.</p>
		
		<p>&nbsp;</p>
		
		<p>நாட்டாதே யென்னையொன்றில் நாட்டி யிதமகிதங்</p>
		
		<p>காட்டாதே யெல்லாம்நீ கண்டாய் பராபரமே. 61.</p>
		
		<p>&nbsp;</p>
		
		<p>உன்னைநினைந் துன்நிறைவின் உள்ளே உலாவும்என்னை</p>
		
		<p>அன்னைவயிற் றின்னம்அடைக் காதே பராபரமே. 62.</p>
		
		<p>&nbsp;</p>
		
		<p>பரமுனக்கென் றெண்ணும் பழக்கமே மாறா</p>
		
		<p>வரமெனக்குத் தந்தருள்என் வாழ்வே பராபரமே. 63.</p>
		
		<p>&nbsp;</p>
		
		<p>வந்தித்து நின்னை மறவாக் கடனாகச்</p>
		
		<p>சிந்திக்க நின்னதருள் செய்யாப் பராபரமே. 64.</p>
		
		<p>&nbsp;</p>
		
		<p>எவ்வுயிரும் என்னுயிர்போல் எண்ணி யிரங்கவும்நின்</p>
		
		<p>தெய்வ அருட்கருணை செய்யாய் பராபரமே. 65.</p>
		
		<p>&nbsp;</p>
		
		<p>வெட்டவெளிப் பேதையன்யான் வேறுகப டொன்றறியேன்</p>
		
		<p>சிட்டருடன் சேர்அனந்த தெண்டன் பராபரமே. 66.</p>
		
		<p>&nbsp;</p>
		
		<p>இரவுபக லற்றவிடத் தேகாந்த யோகம்</p>
		
		<p>வரவுந் திருக்கருணை வையாய் பராபரமே. 67.</p>
		
		<p>&nbsp;</p>
		
		<p>மால்காட்டிச் சிந்தை மயங்காமல் நின்றுசுகக்</p>
		
		<p>கால்காட்டி வாங்காதே கண்டாய் பராபரமே. 68.</p>
		
		<p>&nbsp;</p>
		
		<p>எப்பொருளும் நீயெனவே எண்ணிநான் தோன்றாத</p>
		
		<p>வைப்பைஅழி யாநிலையா வையாய் பராபரமே. 69.&nbsp;</p>
		
		<p>&nbsp;</p>
		
		<p>சும்மா இருப்பதுவே சுட்டற்ற பூரணமென்</p>
		
		<p>றெம்மா லறிதற் கெளிதோ பராபரமே. 70.</p>
		
		<p>&nbsp;</p>
		
		<p>முன்னொடுபின் பக்கம் முடியடிநாப் பண்ணறநின்</p>
		
		<p>தன்னொடுநான் நிற்பதென்றோ சாற்றாய் பராபரமே. 71.</p>
		
		<p>&nbsp;</p>
		
		<p>மைவ்வண்ணந் தீர்ந்த மவுனிசொன்ன தெய்வண்ணம்</p>
		
		<p>அவ்வண்ணம் நிட்டை அருளாய் பராபரமே. 72.</p>
		
		<p>&nbsp;</p>
		
		<p>வித்தன்றி யாதும் விளைவதுண்டோ நின்னருளாஞ்</p>
		
		<p>சித்தன்றி யாங்களுண்டோ செப்பாய் பராபரமே. 73.</p>
		
		<p>&nbsp;</p>
		
		<p>ஆங்கார மற்றுன் அறிவான அன்பருக்கே</p>
		
		<p>தூங்காத தூக்கமது தூக்கும் பராபரமே. 74.</p>
		
		<p>&nbsp;</p>
		
		<p>சிந்தை அவிழ்ந்தவிழ்ந்து சின்மயமா நின்னடிக்கே</p>
		
		<p>வந்தவர்க்கே இன்பநிலை வாய்க்கும் பராபரமே. 75.</p>
		
		<p>&nbsp;</p>
		
		<p>சொல்லாடா வூமரைப்போற் சொல்லிறந்து நீயாகின்</p>
		
		<p>அல்லால் எனக்குமுத்தி ஆமோ பராபரமே. 76.</p>
		
		<p>&nbsp;</p>
		
		<p>பேச்சாகா மோனம் பிறவா முளைத்ததென்றற்</p>
		
		<p>காச்சாச்சு மேற்பயனுண் டாமோ பராபரமே. 77.</p>
		
		<p>&nbsp;</p>
		
		<p>கெட்டியென்றுன் அன்பர்மலங் கெட்டயர்ந்தோர் பூரணமாந்</p>
		
		<p>தொட்டிலுக்குட் சேய்போல் துயின்றார் பராபரமே. 78.</p>
		
		<p>&nbsp;</p>
		
		<p>காட்ட அருள்இருக்கக் காணா திருள்மலத்து</p>
		
		<p>நாட்ட மெனக்குவரல் நன்றோ பராபரமே. 79.</p>
		
		<p>&nbsp;</p>
		
		<p>எத்தன்மைக் குற்ற மியற்றிடினுந் தாய்பொறுக்கும்</p>
		
		<p>அத்தன்மை நின்னருளும் அன்றோ பராபரமே. 80.</p>
		
		<p>&nbsp;</p>
		
		<p>எத்தனையோ தேர்ந்தாலும் என்னாலே இன்பமுண்டோ</p>
		
		<p>சித்துருவே இன்பச் சிவமே பராபரமே. 81.</p>
		
		<p>&nbsp;</p>
		
		<p>மண்ணொடுவிண் காட்டி மறைந்துமறையா அருளைக்</p>
		
		<p>கண்ணொடுகண் ணாகஎன்று காண்பேன் பராபரமே. 82.</p>
		
		<p>&nbsp;</p>
		
		<p>பஞ்சரித்து நின்னைப் பலகால் இரந்ததெல்லாம்</p>
		
		<p>அஞ்ச லெனும்பொருட்டே அன்றோ பராபரமே. 83.</p>
		
		<p>&nbsp;</p>
		
		<p>எங்கெங்கே பார்த்தாலும் எவ்வுயிர்க்கும் அவ்வுயிராய்</p>
		
		<p>அங்கங் கிருப்பதுநீ அன்றோ பராபரமே. 84.</p>
		
		<p>&nbsp;</p>
		
		<p>அனைத்துமாய் நின்றாயே யான்வேறோ நின்னை</p>
		
		<p>நினைக்குமா றெங்கே நிகழ்த்தாய் பராபரமே. 85.</p>
		
		<p>&nbsp;</p>
		
		<p>நின்போதத் தாலே நினைப்பு மறப்புமென்றால்</p>
		
		<p>என்போதம் எங்கே இயம்பாய் பராபரமே. 86.</p>
		
		<p>&nbsp;</p>
		
		<p>ஒன்றைநினைந் தொன்றைமறந் தோடுமனம் எல்லாம்நீ</p>
		
		<p>என்றறிந்தால் எங்கே இயங்கும் பராபரமே. 87.</p>
		
		<p>&nbsp;</p>
		
		<p>கொழுந்தில் வயிரமெனக் கோதறவுள் ளன்பில்</p>
		
		<p>அழுந்துமவர்க் கேசுகமுண் டாகும் பராபரமே. 88.</p>
		
		<p>&nbsp;</p>
		
		<p>பற்றும் பயிர்க்குப் படர்கொழுந்து போற்பருவம்</p>
		
		<p>பெற்றவர்க்கே நின்னருள்தான் பேறாம் பராபரமே. 89.</p>
		
		<p>&nbsp;</p>
		
		<p>யோகியர்க்கே ஞானம் ஒழுங்காம்பே ரன்பான</p>
		
		<p>தாகியரும் யோகம்முன்னே சார்ந்தோர் பராபரமே. 90.</p>
		
		<p>&nbsp;</p>
		
		<p>அல்லும் பகலும் அறிவாகி நின்றவர்க்கே</p>
		
		<p>சொல்லும் பொருளுஞ் சுமைகாண் பராபரமே. 91.</p>
		
		<p>&nbsp;</p>
		
		<p>எச்சிலென்று பூவை யிகழ்ந்தோர்க் குனைப்போற்றப்</p>
		
		<p>பச்சிலையுங் கிள்ளப் ப்டுமோ பராபரமே. 92.</p>
		
		<p>&nbsp;</p>
		
		<p>அந்தக் கரணம் அடங்கத் துறப்பதுவே</p>
		
		<p>எந்தத் துறவினும்நன் றெந்தாய் பராபரமே. 93.</p>
		
		<p>&nbsp;</p>
		
		<p>தன்னை அறிந்தால் தலைவன்மேற் பற்றலது</p>
		
		<p>பின்னையொரு பற்றும்உண்டோ பேசாய் பராபரமே. 94.</p>
		
		<p>&nbsp;</p>
		
		<p>அன்பாற் கரைந்துகண்ணீர் ஆறுகண்ட புண்ணியருக்</p>
		
		<p>குன்பால் வரவழிதான் உண்டோ பராபரமே. 95.</p>
		
		<p>&nbsp;</p>
		
		<p>தன்னை அறிந்தருளே தாரகமா நிற்பதுவே</p>
		
		<p>உன்னை அறிதற் குபாயம் பராபரமே. 96.</p>
		
		<p>&nbsp;</p>
		
		<p>கற்றகலை யால்நிலைதான் காணுமோ காண்பதெல்லாம்</p>
		
		<p>அற்றவிடத் தேவெளியாம் அன்றோ பராபரமே. 97.</p>
		
		<p>&nbsp;</p>
		
		<p>கண்மூடிக் கண்விழித்துக் காண்பதுண்டோ நின்னருளாம்</p>
		
		<p>விண்மூடின் எல்லாம் வெளியாம் பராபரமே. 98.</p>
		
		<p>&nbsp;</p>
		
		<p>நேரே நினதருளென் நெஞ்சைக் கவரின்ஒன்றும்</p>
		
		<p>பாரேன் சுகமும் படைப்பேன் பராபரமே. 99.</p>
		
		<p>&nbsp;</p>
		
		<p>வான்காண வேண்டின் மலையேற லொக்கும்உன்னை</p>
		
		<p>நான்காணப் பாவனைசெய் நாட்டம் பராபரமே. 100.</p>
		
		<p>&nbsp;</p>
		
		<p>வாதனைவிட் டுன்னருளின் மன்னினல்லால் வேறுமொரு</p>
		
		<p>சாதனைதான் உண்டோநீ சாற்றாய் பராபரமே. 101.</p>
		
		<p>&nbsp;</p>
		
		<p>பாரகமும் விண்ணகமும் பற்றாக நிற்பதருள்</p>
		
		<p>தாரகத்தைப் பற்றியன்றோ சாற்றாய் பராபரமே. 102.</p>
		
		<p>&nbsp;</p>
		
		<p>விளக்குந் தகளியையும் வேறென்னார் நின்னைத்</p>
		
		<p>துளக்கமறச் சீவனென்று சொல்வார் பராபரமே. 103.</p>
		
		<p>&nbsp;</p>
		
		<p>பாராதி நீயாப் பகர்ந்தால் அகமெனவும்</p>
		
		<p>ஆராயுஞ் சீவனுநீ யாங்காண் பராபரமே. 104.</p>
		
		<p>&nbsp;</p>
		
		<p>பொய்யைப்பொய் யென்றறியும் போதத்துக் காதரவுன்</p>
		
		<p>மெய்யருளே அன்றோ விளம்பாய் பராபரமே. 105.</p>
		
		<p>&nbsp;</p>
		
		<p>வருவான்வந் தேன்எனல்போல் மன்னியழி யுஞ்சகத்தைத்</p>
		
		<p>தெரிவாக இல்லையென்ற தீரம் பராபரமே. 106.</p>
		
		<p>&nbsp;</p>
		
		<p>மாயா சகமிலையேல் மற்றெனக்கோர் பற்றுமிலை</p>
		
		<p>நீயேநான் என்றுவந்து நிற்பேன் பராபரமே. 107.</p>
		
		<p>&nbsp;</p>
		
		<p>வானாதி நீயெனவே வைத்தமறை என்னையும்நீ</p>
		
		<p>தானாகச் சொல்லாதோ சாற்றாய் பராபரமே. 108.</p>
		
		<p>&nbsp;</p>
		
		<p>வெள்ளக் கருணைமத வேழமாம் நின்னருட்கென்</p>
		
		<p>கள்ளக் கருத்தே கவளம் பராபரமே. 109.</p>
		
		<p>&nbsp;</p>
		
		<p>வண்டாய்த் துவண்டு மவுன மலரணைமேல்</p>
		
		<p>கொண்டார்க்கோ இன்பங் கொடுப்பாய் பராபரமே. 110.</p>
		
		<p>&nbsp;</p>
		
		<p>மாயைமுத லாம்வினைநீ மன்னுயிர்நீ மன்னுயிர்தேர்ந்</p>
		
		<p>தாயும்அறி வானதுநீ அன்றோ பராபரமே. 111.</p>
		
		<p>&nbsp;</p>
		
		<p>என்னறிவும் யானும்என தென்பதுவு மாம்இவைகள்</p>
		
		<p>நின்னவையே அன்றோ நிகழ்த்தாய் பராபரமே. 112.</p>
		
		<p>&nbsp;</p>
		
		<p>பாரறியா தண்டப் பரப்பறியா துன்பெருமை</p>
		
		<p>யாரறிவார் நானோ அறிவேன் பராபரமே. 113.</p>
		
		<p>&nbsp;</p>
		
		<p>அண்டம் அனைத்திலுமாய் அப்பாலுக் கப்பாலுங்</p>
		
		<p>கொண்டநின்னை யாரறிந்து கொள்வார் பராபரமே. 114.</p>
		
		<p>&nbsp;</p>
		
		<p>ஒப்புயர்வொன் றின்றி ஒலிபுகா மோனவட்டக்</p>
		
		<p>கப்பலுக்காம் வான்பொருள்நீ கண்டாய் பராபரமே. 115.</p>
		
		<p>&nbsp;</p>
		
		<p>என்போல் எளியவரும் எங்கெங்கும் பார்த்தாலும்</p>
		
		<p>உன்போல் வலியவரும் உண்டோ பராபரமே. 116.</p>
		
		<p>&nbsp;</p>
		
		<p>பார்க்கின்அண்ட பிண்டப் பரப்பனைத்தும் நின்செயலே</p>
		
		<p>யார்க்குஞ் செயலிலையே ஐயா பராபரமே. 117.</p>
		
		<p>&nbsp;</p>
		
		<p>ஒன்றே பலவே உருவே அருவேயோ</p>
		
		<p>என்றே அழைப்பதுன்னை என்றோ பராபரமே. 118.</p>
		
		<p>&nbsp;</p>
		
		<p>செப்புவதெல் லாஞ்செபம்நான் சிந்திப்ப தெல்லாம்நின்</p>
		
		<p>ஒப்பில் தியானமென ஓர்ந்தேன் பராபரமே. 119.</p>
		
		<p>&nbsp;</p>
		
		<p>ஆரிருந்தேன் ஆர்போய்என் ஆரமுதாம் நின்னருளின்</p>
		
		<p>சீரிருந்தால் உய்வேன் சிவமே பராபரமே. 120.</p>
		
		<p>&nbsp;</p>
		
		<p>வஞ்சநமன் வாதனைக்கும் வன்பிறவி வேதனைக்கும்</p>
		
		<p>அஞ்சி உனையடைந்தேன் ஐயா பராபரமே. 121.</p>
		
		<p>&nbsp;</p>
		
		<p>எந்தப் படியுன் இதயம் இருந்ததெமக்</p>
		
		<p>கந்தப் படிவருவ தன்றோ பராபரமே. 122.</p>
		
		<p>&nbsp;</p>
		
		<p>எந்தெந்த நாளும் எனைப்பிரியா தென்னுயிராய்ச்</p>
		
		<p>சிந்தைகுடி கொண்டஅருள் தேவே பராபரமே. 123.</p>
		
		<p>&nbsp;</p>
		
		<p>அஞ்சல் அஞ்சல் என்றடிமைக் கப்போதைக் கப்போதே</p>
		
		<p>நெஞ்சில் உணர்த்தும் நிறைவே பராபரமே. 124.</p>
		
		<p>&nbsp;</p>
		
		<p>என்னையுன்றன் கைக்களித்தார் யாவரென்னை யான்கொடுத்துப்</p>
		
		<p>பின்னை யுன்னாற் பெற்றநலம் பேசேன் பராபரமே. 125.</p>
		
		<p>&nbsp;</p>
		
		<p>வாய்பேசா யூமையென வைக்கவென்றோ நீமவுனத்</p>
		
		<p>தாயாக வந்தருளைத் தந்தாய் பராபரமே. 126.</p>
		
		<p>&nbsp;</p>
		
		<p>தன்னைத்தந் தென்னைத் தடுத்தாண்ட நின்கருணைக்</p>
		
		<p>கென்னைக்கொண் டென்னபலன் எந்தாய் பராபரமே.127.</p>
		
		<p>&nbsp;</p>
		
		<p>மார்க்கண்டர்க் காக மறலிபட்ட பாட்டைஉன்னிப்</p>
		
		<p>பார்க்கின்அன் பர்க்கென்ன பயங்காண் பராபரமே.128.</p>
		
		<p>&nbsp;</p>
		
		<p>சுட்டியுண ராமல் துரியநிலை யாய்வெளியில்</p>
		
		<p>விட்டநின்னை யானோ வியப்பேன் பராபரமே.129.</p>
		
		<p>&nbsp;</p>
		
		<p>சூதொன்று மின்றியென்னைச் சும்மா இருக்கவைத்தாய்</p>
		
		<p>ஈதொன்றும் போதாதோ இன்பம் பராபரமே.130.</p>
		
		<p>&nbsp;</p>
		
		<p>வாயொன்றும் பேசா மவுனியாய் வந்தாண்ட</p>
		
		<p>தேயொன்றும் போதாதோ இன்பம் பராபரமே. 131.</p>
		
		<p>&nbsp;</p>
		
		<p>என்று மிருந்தபடிக் கென்னை யெனக்களித்த</p>
		
		<p>தொன்றும்போ தாதோ உரையாய் பராபரமே. 132.</p>
		
		<p>&nbsp;</p>
		
		<p>எண்திசைக்கீழ் மேலான எல்லாம் பெருவெளியாக்</p>
		
		<p>கண்டவிடத் தென்னையும்நான் கண்டேன் பராபரமே.133.</p>
		
		<p>&nbsp;</p>
		
		<p>பித்தனையே தும்மறியாப் பேதையனை ஆண்டவுனக்</p>
		
		<p>கெத்தனைதான் தெண்ட னிடுவேன் பராபரமே.134.</p>
		
		<p>&nbsp;</p>
		
		<p>தாயர்கர்ப்பத் தூடன்னமுந் தண்ணீருந் தந்தருளும்</p>
		
		<p>நேயவுனை யாரோ நினையார் பராபரமே.135.</p>
		
		<p>&nbsp;</p>
		
		<p>விரிந்த மனமொடுங்கும் வேளையில்நா னாகப்</p>
		
		<p>பரந்தஅருள் வாழி பதியே பராபரமே.136.</p>
		
		<p>&nbsp;</p>
		
		<p>சிந்தனைபோய் நானெனல்போய்த் தேக்கஇன்ப மாமழையை</p>
		
		<p>வந்து பொழிந்தனைநீ வாழி பராபரமே.137.</p>
		
		<p>&nbsp;</p>
		
		<p>தந்தேனே ஓர்வசனந் தந்தபடிக் கின்பமுமாய்</p>
		
		<p>வந்தேனே யென்றனைநீ வாழி பராபரமே.138.</p>
		
		<p>&nbsp;</p>
		
		<p>மண்ணும்விண்ணும் வந்து வணங்காவோ நின்னருளைக்</p>
		
		<p>கண்ணுறவுட் கண்டவரைக் கண்டாற் பராபரமே.139.</p>
		
		<p>&nbsp;</p>
		
		<p>என்றுங் கருணைபெற்ற இன்பத் தபோதனர்சொல்</p>
		
		<p>சென்றசென்ற திக்கனைத்துஞ் செல்லும் பராபரமே.140.</p>
		
		<p>&nbsp;</p>
		
		<p>ஆடுவதும் பாடுவதும் ஆனந்த மாகிநின்னைத்</p>
		
		<p>தேடுவதும் நின்னடியார் செய்கை பராபரமே.141.</p>
		
		<p>&nbsp;</p>
		
		<p>பொங்கியநின் தண்ணருளைப் புட்கலமாப் பெற்றவர்கட்</p>
		
		<p>கெங்கெழுந்தென் ஞாயி றியம்பாய் பராபரமே.142.</p>
		
		<p>&nbsp;</p>
		
		<p>பாலரொடு பேயர்பித்தர் பான்மையென நிற்பதுவே</p>
		
		<p>சீலமிகு ஞானியர்தஞ் செய்கை பராபரமே.143.</p>
		
		<p>&nbsp;</p>
		
		<p>உண்டுடுத்துப் பூண்டிங் குலகத்தார் போல்திரியுந்</p>
		
		<p>தொண்டர்விளை யாட்டே சுகங்காண் பராபரமே.144.</p>
		
		<p>&nbsp;</p>
		
		<p>கங்குல்பக லற்றதிருக் காட்சியர்கள் கண்டவழி</p>
		
		<p>எங்கும் ஒருவழியே எந்தாய் பராபரமே.145.</p>
		
		<p>&nbsp;</p>
		
		<p>காயநிலை அல்லவென்று காண்பார் உறங்குவரோ</p>
		
		<p>தூயஅருட் பற்றாத் தொடர்வார் பராபரமே.146.</p>
		
		<p>&nbsp;</p>
		
		<p>அப்பும்உப்பும் போன்ற அயிக்யபரா னந்தர்தமக்</p>
		
		<p>கொப்புவமை சொல்லவும்வாய் உண்டோ பராபரமே.147.</p>
		
		<p>&nbsp;</p>
		
		<p>சித்தந் தெளிந்து சிவமானோ ரெல்லோர்க்குங்</p>
		
		<p>கொத்தடிமை யான குடிநான் பராபரமே.148.</p>
		
		<p>&nbsp;</p>
		
		<p>தம்முயிர்போல் எவ்வுயிருந் தானென்று தண்ணருள்கூர்</p>
		
		<p>செம்மையருக் கேவலென்று செய்வேன் பராபரமே.149.</p>
		
		<p>&nbsp;</p>
		
		<p>விண்ணுக்கும் விண்ணாகி மேவும்உனக் கியான்பூசை</p>
		
		<p>பண்ணிநிற்கு மாறு பகராய் பராபரமே.150.</p>
		
		<p>&nbsp;</p>
		
		<p>நெஞ்சகமே கோயில் நினைவே சுகந்தம்அன்பே</p>
		
		<p>மஞ்சனநீர் பூசைகொள்ள வாராய் பராபரமே.151.</p>
		
		<p>&nbsp;</p>
		
		<p>கெட்டவழி ஆணவப்பேய் கீழாக மேலான</p>
		
		<p>சிட்டருனைப் பூசை செய்வார் பராபரமே.152.</p>
		
		<p>&nbsp;</p>
		
		<p>கால்பிடித்து மூலக் கனலைமதி மண்டலத்தின்</p>
		
		<p>மேலெழுப்பில் தேகம் விழுமோ பராபரமே.153.</p>
		
		<p>&nbsp;</p>
		
		<p>பஞ்சசுத்தி செய்துநின்னைப் பாவித்துப் பூசைசெய்தால்</p>
		
		<p>விஞ்சிய ஞானம் விளங்கும் பராபரமே.154.</p>
		
		<p>&nbsp;</p>
		
		<p>அன்பர்பணி செய்யஎனை ஆளாக்கி விட்டுவிட்டால்</p>
		
		<p>இன்பநிலை தானேவந் தெய்வதும் பராபரமே.155.</p>
		
		<p>&nbsp;</p>
		
		<p>மூர்த்திதலந் தீர்த்தம் முறையாய்த் தொடங்கினர்க்கோர்</p>
		
		<p>வார்த்தைசொலச் சற்குருவும் வாய்க்கும் பராபரமே.156.</p>
		
		<p>&nbsp;</p>
		
		<p>விரும்புஞ் சரியைமுதல் மெய்ஞ்ஞானம் நான்கும்</p>
		
		<p>அரும்புமலர் காய்கனிபோல் அன்றோ பராபரமே.157.</p>
		
		<p>&nbsp;</p>
		
		<p>தானந் தவந்தருமஞ் சந்ததமுஞ் செய்வர்சிவ</p>
		
		<p>ஞானந் தனையணைய நல்லோர் பராபரமே.158.</p>
		
		<p>&nbsp;</p>
		
		<p>சொன்னத்தைச் சொல்லித் துடிக்கின்ற ஆணவப்பேய்க்</p>
		
		<p>கின்னல் வருவதெந்நாள் எந்தாய் பராபரமே.159.</p>
		
		<p>&nbsp;</p>
		
		<p>இன்றே இருவினைவந் தேறியது நானென்றோ</p>
		
		<p>அன்றே விளைந்ததன்றோ ஆற்றேன் பராபரமே.160.</p>
		
		<p>&nbsp;</p>
		
		<p>எண்ணமுந்தான் நின்னைவிட இல்லையென்றால் யான்முனமே</p>
		
		<p>பண்ணவினை யேது பகராய் பராபரமே.161.</p>
		
		<p>&nbsp;</p>
		
		<p>என்னைஇன்ன தென்றறியா ஏழைக்கும் ஆகெடுவேன்</p>
		
		<p>முன்னைவினை கூடல் முறையோ பராபரமே.162.</p>
		
		<p>&nbsp;</p>
		
		<p>அறியாநான் செய்வினையை ஐயாநீ கூட்டுங்</p>
		
		<p>குறியே தெனக்குளவு கூறாய் பராபரமே.163.</p>
		
		<p>&nbsp;</p>
		
		<p>என்னைக் கெடுக்க இசைந்த இருவினைநோய்</p>
		
		<p>தன்னைக் கெடுக்கத் தகாதோ பராபரமே.164.</p>
		
		<p>&nbsp;</p>
		
		<p>வல்லமையே காட்டுகின்ற மாமாயை நானொருவன்</p>
		
		<p>இல்லையெனின் எங்கே இருக்கும் பராபரமே.165.</p>
		
		<p>&nbsp;</p>
		
		<p>முக்குணத்தால் எல்லாம் முளைக்கப் பிரகிருதிக்</p>
		
		<p>கிக்குணத்தை நல்கியதார் எந்தாய் பராபரமே.166.</p>
		
		<p>&nbsp;</p>
		
		<p>ஆற்றப் படாதுதுன்பம் ஐயஎன்னால் என்மனது</p>
		
		<p>தேற்றப் படாதினிஎன் செய்வேன் பராபரமே.167.</p>
		
		<p>&nbsp;</p>
		
		<p>பூராய மாய்மனதைப் போக்கஅறி யாமல்ஐயோ</p>
		
		<p>ஆராய் அலைந்தேன் அரசே பராபரமே.168.</p>
		
		<p>&nbsp;</p>
		
		<p>சினமிறக்கக் கற்றாலுஞ் சித்தியெல்லாம் பெற்றாலும்</p>
		
		<p>மனமிறக்கக் கல்லார்க்கு வாயேன் பராபரமே.169.</p>
		
		<p>&nbsp;</p>
		
		<p>வாதுக்கு வந்தெதிர்த்த மல்லரைப்போல் பாழ்த்தமனம்</p>
		
		<p>ஏதுக்குக் கூத்தாடு தெந்தாய் பராபரமே.170.</p>
		
		<p>&nbsp;</p>
		
		<p>சூதாடு வார்போல் துவண்டு துவண்டுமனம்</p>
		
		<p>வாதாடின் என்னபலன் வாய்க்கும் பராபரமே.171.</p>
		
		<p>&nbsp;</p>
		
		<p>கொள்ளித்தேள் கொட்டிக் குதிக்கின்ற பேய்க்குரங்காய்க்</p>
		
		<p>கள்ளமனந் துள்ளுவதென் கண்டோ பராபரமே.172.</p>
		
		<p>&nbsp;</p>
		
		<p>வந்ததையும் போனவையும் வைத்துவைத்துப் பார்த்திருந்தால்</p>
		
		<p>சிந்தை இதமகிதம் சேரும் பராபரமே.173.</p>
		
		<p>&nbsp;</p>
		
		<p>ஏறுமயிர்ப் பாலம்உணர் விந்தவிட யங்கள்நெருப்</p>
		
		<p>பாறெனவும் நன்றாய் அறிந்தேன் பராபரமே.174.</p>
		
		<p>&nbsp;</p>
		
		<p>பொறிவழியே ஏழை பொறியாய் உழல்வதுநின்</p>
		
		<p>அறிவின் விதித்தவிதி ஆமோ பராபரமே. 175.</p>
		
		<p>&nbsp;</p>
		
		<p>பாசசா லங்கள்எலாம் பற்றுவிட ஞானவைவாள்</p>
		
		<p>வீசுநாள் எந்நாள் விளம்பாய் பராபரமே.176.</p>
		
		<p>&nbsp;</p>
		
		<p>எந்தவுட லேனும் எடுத்தவுடல் நல்லதென்று</p>
		
		<p>சிந்தைசெய வந்ததிறஞ் செப்பாய் பராபரமே.177.</p>
		
		<p>&nbsp;</p>
		
		<p>பொய்யெல்லாம் ஒன்றாய்ப் பொருத்திவைத்த பொய்யுடலை</p>
		
		<p>மெய்யென்றான் மெய்யாய் விடுமோ பராபரமே.178.</p>
		
		<p>&nbsp;</p>
		
		<p>மின்னனைய பொய்யுடலை மெய்யென்று நம்பிஐயோ</p>
		
		<p>நின்னை மறக்கை நெறியோ பராபரமே.179.</p>
		
		<p>&nbsp;</p>
		
		<p>நித்தியமொன் றில்லாத நீர்க்குமிழி போன்றவுடற்</p>
		
		<p>கித்தனைதான் துன்பமுண்டோ என்னே பராபரமே.180.</p>
		
		<p>&nbsp;</p>
		
		<p>தேகம்இறும் என்றுசடர் தேம்புவதென் நித்திரையில்</p>
		
		<p>ஊகமறிந் தாற்பயந்தான் உண்டோ பராபரமே.181.</p>
		
		<p>&nbsp;</p>
		
		<p>ஏதைச் சுமையா எடுப்பார் எடுத்தவுடல்</p>
		
		<p>சேதமுறின் யாதுபின்னே செல்லும் பராபரமே.182.</p>
		
		<p>&nbsp;</p>
		
		<p>தோற்பாவை நாலாட் சுமையாகுஞ் சீவனொன்றிங்</p>
		
		<p>கார்ப்பால் எடுத்ததெவ ராலே பராபரமே.183.</p>
		
		<p>&nbsp;</p>
		
		<p>ஞாலத்தை மெய்யெனவே நம்பிநம்ப நாளுமென்றன்</p>
		
		<p>காலத்தைப் போக்கியென்ன கண்டேன் பராபரமே.184.</p>
		
		<p>&nbsp;</p>
		
		<p>பொய்யுலக வாழ்க்கைப் புலைச்சேரி வாதனைநின்</p>
		
		<p>மெய்யருளின் மூழ்கின் விடுங்காண் பராபரமே.185.</p>
		
		<p>&nbsp;</p>
		
		<p>நூலேணி விண்ணேற நூற்குப் பருத்திவைப்பார்</p>
		
		<p>போலே கருவிநன்னூற் போதம் பராபரமே.186.</p>
		
		<p>&nbsp;</p>
		
		<p>சின்னஞ் சிறியார்கள் செய்தமணற் சோற்றையொக்கும்</p>
		
		<p>மன்னுங் கலைஞான மார்க்கம் பராபரமே.187.</p>
		
		<p>&nbsp;</p>
		
		<p>வாசகஞா னத்தால் வருமோ சுகம்பாழ்த்த</p>
		
		<p>பூசலென்று போமோ புகலாய் பராபரமே.188.</p>
		
		<p>&nbsp;</p>
		
		<p>கேட்டதையே சொல்லுங் கிளிபோல நின்னருளின்</p>
		
		<p>நாட்டமின்றி வாய்பேசல் நன்றோ பராபரமே.189.</p>
		
		<p>&nbsp;</p>
		
		<p>வெளியாய் அருளில் விரவும்அன்பர் தேகம்</p>
		
		<p>ஒளியாய்ப் பிறங்கியதும் உண்டோ பராபரமே.190.</p>
		
		<p>&nbsp;</p>
		
		<p>காலமொரு மூன்றுங் கருத்திலுணர்ந் தாலும்அதை</p>
		
		<p>ஞாலந் தனக்குரையார் நல்லோர் பராபரமே.191.</p>
		
		<p>&nbsp;</p>
		
		<p>கொல்லா விரதமொன்று கொண்டவரே நல்லோர்மற்</p>
		
		<p>றல்லாதார் யாரோ அறியேன் பராபரமே.192.</p>
		
		<p>&nbsp;</p>
		
		<p>இல்லாத காரியத்தை இச்சித்துச் சிந்தைவழிச்</p>
		
		<p>செல்லாமை நல்லோர் திறங்காண் பராபரமே.193.</p>
		
		<p>&nbsp;</p>
		
		<p>ஏதுவந்தும் ஏதொழிந்தும் என்னதுயான் என்னார்கள்</p>
		
		<p>போதநிலை கண்ட புலத்தோர் பராபரமே.194.</p>
		
		<p>&nbsp;</p>
		
		<p>ஆயிரஞ்சொன் னாலும் அறியாதவஞ்சநெஞ்சப்</p>
		
		<p>பேயரொடு கூடிற் பிழை காண் பராபரமே.195.</p>
		
		<p>&nbsp;</p>
		
		<p>மாய மயக்கொழிந்தார் மற்றொன்றை நாடுவரோ</p>
		
		<p>நேய அருள்நிலையில் நிற்பார் பராபரமே.196.</p>
		
		<p>&nbsp;</p>
		
		<p>நித்திரையிற் செத்தபிணம் நேருமுடற் கிச்சைவையாச்</p>
		
		<p>சுத்தர்களே நல்ல துறவோர் பராபரமே.197.</p>
		
		<p>&nbsp;</p>
		
		<p>எந்நெஞ்ச மேனும் இரங்குமே நின்னருட்குக்</p>
		
		<p>கன்னெஞ் சரும்உளரோ காட்டாய் பராபரமே.198.</p>
		
		<p>&nbsp;</p>
		
		<p>மந்தஅறி வாகியின்பம் வாயா திருந்தலைந்தால்</p>
		
		<p>சிந்தைமயங் காதோஎன் செய்வேன் பராபரமே.199.</p>
		
		<p>&nbsp;</p>
		
		<p>தேடினேன் திக்கனைத்துந் தெண்டனிட்டேன் சிந்தைநைந்து</p>
		
		<p>வாடினேன் என்மயக்கம் மாற்றாய் பராபரமே.200.</p>
		
		<p>&nbsp;</p>
		
		<p>மடிமையெனும் ஒன்றை மறுத்தன்றோ என்னை</p>
		
		<p>அடிமைகொளல் வேண்டும் அரசே பராபரமே.201.</p>
		
		<p>&nbsp;</p>
		
		<p>காலர்பயந் தீரஇன்பக் காற்கபய மென்றெழுந்த</p>
		
		<p>மாலை வளர்த்தனையே வாழி பராபரமே.202.</p>
		
		<p>&nbsp;</p>
		
		<p>நீர்ப்புற் புதமாய் நினைவருட்கே நின்றழியப்</p>
		
		<p>பார்ப்பதல்லால் வேறுமொன்றைப் பாரேன் பராபரமே.203.</p>
		
		<p>&nbsp;</p>
		
		<p>நீர்க்குமிழி போலென் நினைவுவெளி யாக்கரையப்</p>
		
		<p>பார்க்குமிடம் எல்லாம்என் பார்வை பராபரமே.204.</p>
		
		<p>&nbsp;</p>
		
		<p>ஆடிஓய் பம்பரம்போல் ஆசையுடன் எங்கும்உனைத்</p>
		
		<p>தேடிஓய் கின்றேன்என் செய்வேன் பராபரமே.205.</p>
		
		<p>&nbsp;</p>
		
		<p>வேதாந்தஞ் சித்தாந்தம் வேறென்னார் கண்களிக்கும்</p>
		
		<p>நாதாந்த மோன நலமே பராபரமே.206.</p>
		
		<p>&nbsp;</p>
		
		<p>ஆனந்த மானநின்னை அன்றியொன்றை உன்னாத</p>
		
		<p>மோனந் தமியேற்கு முத்தி பராபரமே.207.</p>
		
		<p>&nbsp;</p>
		
		<p>ஏதுக்கும் உன்னைவிட இல்லையென்றால் என்கருத்தைச்</p>
		
		<p>சோதிக்க வேண்டாநான் சொன்னேன் பராபரமே.208.</p>
		
		<p>&nbsp;</p>
		
		<p>முத்தியிலுந் தேகமிசை மூவிதமாஞ் சித்திபெற்றார்</p>
		
		<p>எத்தனைபேர் என்றுரைப்ப தெந்தாய் பராபரமே.209.&nbsp;</p>
		
		<p>&nbsp;</p>
		
		<p>நீயன்றி நானார் நினைவார்என் நெஞ்சகமார்</p>
		
		<p>தாயன்றிச் சூலுமுண்டோ சாற்றாய் பராபரமே.210.</p>
		
		<p>&nbsp;</p>
		
		<p>அங்கமே நின்வடிவ மானசுகர் கூப்பிடநீ</p>
		
		<p>எங்கும்ஏன் ஏனென்ற தென்னே பராபரமே.211.</p>
		
		<p>&nbsp;</p>
		
		<p>கொள்ளைவெள்ளத் தண்ணருள்மேற் கொண்டுகழித் தார்த்திழுத்தால்</p>
		
		<p>கள்ளமனக் கப்பலெங்கே காணும் பராபரமே.212.</p>
		
		<p>&nbsp;</p>
		
		<p>எக்கலையுங் கற்றுணர்ந்தோ மென்றவர்க்குஞ் சம்மதஞ்சொல்</p>
		
		<p>வக்கணையால் இன்பம் வருமோ பராபரமே.213.</p>
		
		<p>&nbsp;</p>
		
		<p>கல்லெறியப் பாசி கலைந்துநன்னீர் காணும்நல்லோர்</p>
		
		<p>சொல்லுணரின் ஞானம்வந்து தோன்றும் பராபரமே.214.</p>
		
		<p>&nbsp;</p>
		
		<p>நின்னை யுணர்ந் தோர்கடமை நிந்தித்த பேயறிஞர்</p>
		
		<p>என்ன கதிபெறுவார் எந்தாய் பராபரமே.215.</p>
		
		<p>&nbsp;</p>
		
		<p>என்னதுயான் என்னல்அற்றோர் எங்கிருந்து பார்க்கினும்நின்</p>
		
		<p>சன்னிதியாம் நீபெரியசாமி பராபரமே.216.</p>
		
		<p>&nbsp;</p>
		
		<p>சோற்றுத் துருத்திச் சுமைசுமப்பக் கண்பிதுங்கக்</p>
		
		<p>காற்றைப் பிடித்தலைந்தேன் கண்டாய் பராபரமே.217.</p>
		
		<p>&nbsp;</p>
		
		<p>உள்ளபடி யொன்றை உரைக்கின்அவர்க் குள்ளுறவாய்க்</p>
		
		<p>கள்ளமின்றி அன்பாய்க் களிப்பேன் பராபரமே.218.</p>
		
		<p>&nbsp;</p>
		
		<p>அடுத்தஇயல் பாகவொன்றை யான்பகர்வ தல்லால்</p>
		
		<p>தொடுத்ததொன்றை யான்வேண்டிச் சொல்லேன் பராபரமே.219.</p>
		
		<p>&nbsp;</p>
		
		<p>உள்ளமறி யாதொருவர் ஒன்றைஉன்னிப் பேசில்ஐயோ</p>
		
		<p>துள்ளியிளங் கன்றாய்த் துடிப்பேன் பராபரமே.220.</p>
		
		<p>&nbsp;</p>
		
		<p>எல்லாரும் இன்புற் றிருக்க நினைப்பதுவே</p>
		
		<p>அல்லாமல் வேறொன் றறியேன் பராபரமே.221.</p>
		
		<p>&nbsp;</p>
		
		<p>முன்னாள்மெய்ஞ் ஞான முனிவர்தவம் ஈட்டுதல்போல்</p>
		
		<p>இந்நாளிற் காணஎனக் கிச்சை பராபரமே.222.</p>
		
		<p>&nbsp;</p>
		
		<p>கன்மமென்ப தெல்லாங் கரிசறவே மெய்ஞ்ஞான</p>
		
		<p>தன்மநிலை சார்ந்ததன்பர் தன்மை பராபரமே.223.</p>
		
		<p>&nbsp;</p>
		
		<p>கண்துயிலா தென்னறிவின் கண்ணூடே காட்சிபெற</p>
		
		<p>மண்டிய பேரொளிநீ வாழி பராபரமே.224.</p>
		
		<p>&nbsp;</p>
		
		<p>நானான தன்மையென்று நாடாமல் நாடஇன்ப</p>
		
		<p>வானாகி நின்றனைநீ வாழி பராபரமே.225.</p>
		
		<p>&nbsp;</p>
		
		<p>அகத்தூ டணுவணுவாய் அண்டமெல்லாந் தானாய்</p>
		
		<p>மகத்தாகி நின்றனைநீ வாழி பராபரமே.226.</p>
		
		<p>&nbsp;</p>
		
		<p>காரகமாங் கர்ப்பஅறைக் கண்ணூடும் என்கண்ணே</p>
		
		<p>வாரம்வைத்துக் காத்தனைநீ வாழி பராபரமே.227.</p>
		
		<p>&nbsp;</p>
		
		<p>புரந்தோர்தந் தேசமென்பார் பூமியைப்போ ராடி</p>
		
		<p>இறந்தோருந் தம்மதென்பார் என்னே பராபரமே.228.</p>
		
		<p>&nbsp;</p>
		
		<p>மூர்த்தியெல்லாம் வாழியெங்கள் மோனகுரு வாழிஅருள்</p>
		
		<p>வார்த்தையென்றும் வாழிஅன்பர் வாழி பராபரமே.229.</p>
		
		<p>&nbsp;</p>
		
		<p>சொல்லும் பொருளுந் தொடரா அருள்நிறைவில்</p>
		
		<p>செல்லும் படிக்கருள்நீ செய்தாய் பராபரமே.230.</p>
		
		<p>&nbsp;</p>
		
		<p>இற்றைவரைக் குள்ளாக எண்ணரிய சித்திமுத்தி</p>
		
		<p>பெற்றவர்கள் எத்தனைபேர் பேசாய் பராபரமே.231.</p>
		
		<p>&nbsp;</p>
		
		<p>நாடும் நகரும்நிசா னாட்டிய பாளயமும்</p>
		
		<p>ஈடுசெயு மோமுடிவில் எந்தாய் பராபரமே.232.</p>
		
		<p>&nbsp;</p>
		
		<p>தேடுந் திரவியமுஞ் சேர்ந்தமணிப் பெட்டகமும்</p>
		
		<p>கூட வருந்துணையோ கூறாய் பராபரமே.233.</p>
		
		<p>&nbsp;</p>
		
		<p>தேடாத தேட்டினரே செங்கைத் துலாக்கோல்போல்</p>
		
		<p>வாடாச் சமனிலையில் வாழ்வார் பராபரமே.234.</p>
		
		<p>&nbsp;</p>
		
		<p>நீராய்க் கசிந்துருகி நெட்டுயிர்த்து நின்றேனைப்</p>
		
		<p>பாராத தென்னோ பகராய் பராபரமே.235.</p>
		
		<p>&nbsp;</p>
		
		<p>உள்ளபொருள் ஆவி உடல்மூன்றும் அன்றேதான்</p>
		
		<p>கொள்ளைகொண்ட நீயென் குறைதீர் பராபரமே.236.</p>
		
		<p>&nbsp;</p>
		
		<p>ஆழ்ந்தாயே யிவ்வுலகில் அல்லலெல்லாந் தீர்ந்தருளால்</p>
		
		<p>வாழ்ந்தாயே என்றனைநீ வாழி பராபரமே.237.</p>
		
		<p>&nbsp;</p>
		
		<p>தாரா அருளையெல்லாந் தந்தெனையும் நின்னருளின்</p>
		
		<p>வாராயோ என்றனைநீ வாழி பராபரமே.238.</p>
		
		<p>&nbsp;</p>
		
		<p>ஆசையுன்மீ தல்லால் அருளறிய வேறுமொன்றில்</p>
		
		<p>பாசம்வையேன் நின்கருணைப் பாங்காற் பராபரமே.239</p>
		
		<p>&nbsp;</p>
		
		<p>ஆதியந்த நீகுருவாய் ஆண்டதல்லால் நின்னையன்றிப்</p>
		
		<p>போதனையும் உண்டோ புகலாய் பராபரமே.240.</p>
		
		<p>&nbsp;</p>
		
		<p>தானாக வந்து தடுத்தாண் டெனையின்ப</p>
		
		<p>வானாகச் செய்தஇன்ப வானே பராபரமே.241.</p>
		
		<p>&nbsp;</p>
		
		<p>பற்றற் றிருக்குநெறி பற்றிற் கடல்மலையுஞ்</p>
		
		<p>சுற்ற நினைக்குமனஞ் சொன்னேன் பராபரமே.242.</p>
		
		<p>&nbsp;</p>
		
		<p>படிப்பற்றுக் கேள்வியற்றுப் பற்றற்றுச் சிந்தைத்</p>
		
		<p>துடிப்பற்றார்க் கன்றோ சுகங்காண் பராபரமே.243.</p>
		
		<p>&nbsp;</p>
		
		<p>சத்தாகி நின்றோர் சடங்க ளிலிங்கமென</p>
		
		<p>வைத்தாரும் உண்டோயென் வாழ்வே பராபரமே.244.</p>
		
		<p>&nbsp;</p>
		
		<p>சித்த நிருவிகற்பஞ் சேர்ந்தார் உடல்தீபம்</p>
		
		<p>வைத்தகர்ப்பூ ரம்போல் வயங்கும் பராபரமே.245.</p>
		
		<p>&nbsp;</p>
		
		<p>ஆதிகா லத்தில்எனை ஆண்டனையே இப்பால்நீ</p>
		
		<p>போதியெனில் எங்கேநான் போவேன் பராபரமே.246.</p>
		
		<p>&nbsp;</p>
		
		<p>நாவழுத்துஞ் சொல்மலரோ நாளுதிக்கும் பொன்மலரோ</p>
		
		<p>தேவையுனக் கின்னதென்று செப்பாய் பராபரமே.247.</p>
		
		<p>&nbsp;</p>
		
		<p>கன்னல்தரும் பாகாய்க் கருப்புவட்டாய்க் கற்கண்டாய்</p>
		
		<p>இன்னமுதாய் என்னுள் எருந்தாய் பராபரமே.248.</p>
		
		<p>&nbsp;</p>
		
		<p>சிற்பரமே தற்பரமே தெய்வச் சுருதிசொன்ன</p>
		
		<p>அற்புதமே அன்பே அறிவே பராபரமே.249.</p>
		
		<p>&nbsp;</p>
		
		<p>அறிவிப்பான் நீயென்றால் ஐம்புலன்க டந்தந்</p>
		
		<p>நெறிநிற்பார் யாரே நிகழ்த்தாய் பராபரமே.250.</p>
		
		<p>&nbsp;</p>
		
		<p>அந்தக் கரணமெனும் ஆகாத பேய்கள்எனை</p>
		
		<p>வந்துபிடித் தாட்ட வழக்கோ பராபரமே.251.</p>
		
		<p>&nbsp;</p>
		
		<p>ஐவரொடுங் கூடாமல் அந்தரங்க சேவைதந்த</p>
		
		<p>தெய்வ அறிவே சிவமே பராபரமே.252.</p>
		
		<p>&nbsp;</p>
		
		<p>அருளாகி நின்றசுகம் ஆகாமல் ஐயோ</p>
		
		<p>இருளாகி நிற்க இயல்போ பராபரமே.253.</p>
		
		<p>&nbsp;</p>
		
		<p>அன்பரெல்லாம் இன்பம் அருந்திடவும் யான்ஒருவன்</p>
		
		<p>துன்புறுதல் நன்றோநீ சொல்லாய் பராபரமே.254.</p>
		
		<p>&nbsp;</p>
		
		<p>சந்ததமும் நின்கருணை சாற்றுவதல் லால்வேறு</p>
		
		<p>சிந்தைஅறி யேன்உன்றன் சித்தம் பராபரமே.255.</p>
		
		<p>&nbsp;</p>
		
		<p>நான்நான் எனக்குளறும் நாட்டத்தால் என்னைவிட்டுப்</p>
		
		<p>போனாலும் உன்னைவிட்டுப் போகேன் பராபரமே.256.</p>
		
		<p>&nbsp;</p>
		
		<p>இக்காயம் பொய்யென்றோர் ஈட்டத் துனக்கபயம்</p>
		
		<p>புக்காதார் உண்டோ புகலாய் பராபரமே.257.</p>
		
		<p>&nbsp;</p>
		
		<p>தானாதல் பூரணமே சாருமிடம் உண்டுயிரும்</p>
		
		<p>வானாதி யும்ஒழுங்காய் மன்னும் பராபரமே.258.</p>
		
		<p>&nbsp;</p>
		
		<p>உன்னுமனங் கர்ப்பூர வுண்டைபோ லேகரைய</p>
		
		<p>மின்னும்ஆ னந்த விளக்கே பராபரமே.259.</p>
		
		<p>&nbsp;</p>
		
		<p>நாட்பட் டலைந்த நடுக்கமெலாந் தீரவுனக்</p>
		
		<p>காட்பட்டுந் துன்பம்எனக் காமோ பராபரமே.260.</p>
		
		<p>&nbsp;</p>
		
		<p>பாவிபடுங் கண்கலக்கம் பார்த்துமிரங் காதிருந்தால்</p>
		
		<p>ஆவிக் குறுதுணையார் ஐயா பராபரமே.261.</p>
		
		<p>&nbsp;</p>
		
		<p>நின்னிறைவே தாரகமாய் நின்றுசுகம் எய்தாமல்</p>
		
		<p>என்னிறைவே பாவித்தேன் என்னே பராபரமே.262.</p>
		
		<p>&nbsp;</p>
		
		<p>நின்னைச் சரண்புகுந்தால் நீகாக்கல் வேண்டுமல்லால்</p>
		
		<p>என்னைப் புறம்விடுதல் என்னே பராபரமே.263.</p>
		
		<p>&nbsp;</p>
		
		<p>மாறாத துன்பமெல்லாம் வந்துரைத்தால் நின்செவியில்</p>
		
		<p>ஏறாத வாறேது இயம்பாய் பராபரமே.264.</p>
		
		<p>&nbsp;</p>
		
		<p>விஞ்சுபுலப் பாடனைத்தும் வீறுதுன்பஞ் செய்யவந்த</p>
		
		<p>அஞ்சுபுல வேடருக்கும் ஆற்றேன் பராபரமே.265.</p>
		
		<p>&nbsp;</p>
		
		<p>கன்னங் கரியநிறக் காமாதி ராட்சசப் பேய்க்</p>
		
		<p>கென்னையிலக் காகவைத்த தென்னே பராபரமே.266.</p>
		
		<p>&nbsp;</p>
		
		<p>சித்திநெறி கேட்டல் செகமயக்கஞ் சன்மமற</p>
		
		<p>முத்திநெறி கேட்டல் முறைகாண் பராபரமே.267.</p>
		
		<p>&nbsp;</p>
		
		<p>சிந்தை சிதையச் சிதையாத ஆனந்தம்</p>
		
		<p>எந்தவகை யாலேவந் தெய்தும் பராபரமே.268.</p>
		
		<p>&nbsp;</p>
		
		<p>கூர்த்தஅறி வால்அறியக் கூடா தெனக்குரவன்</p>
		
		<p>தேர்த்தபடி தானே திரிந்தேன் பராபரமே.269.</p>
		
		<p>&nbsp;</p>
		
		<p>பத்த ரருந்தும் பரமசுகம் யானருந்த</p>
		
		<p>எத்தனைநாள் செல்லும் இயம்பாய் பராபரமே.270.</p>
		
		<p>&nbsp;</p>
		
		<p>தீர்த்தி னால்துறவு சேராமல் இவ்வுலகில்</p>
		
		<p>பாரத் தனம்பேசல் பண்போ பராபரமே.271.</p>
		
		<p>&nbsp;</p>
		
		<p>இந்த வெளியினையுண் டேப்பமிடப் பேரறிவாத்</p>
		
		<p>தந்தவெளிக் கேவெளியாய்ச் சார்ந்தேன் பராபரமே.272.</p>
		
		<p>&nbsp;</p>
		
		<p>உணர்த்தும்உனை நாடா துணர்ந்தவையே நாடி</p>
		
		<p>இணக்குறுமென் ஏழைமைதான் என்னே பராபரமே.273.</p>
		
		<p>&nbsp;</p>
		
		<p>உண்டுபோல் இன்றாம் உலகைத் திரமெனவுள்</p>
		
		<p>கொண்டுநான் பெற்றபலன் கூறாய் பராபரமே.274.</p>
		
		<p>&nbsp;</p>
		
		<p>உள்ளபடி யாதுமென உற்றுணர்ந்தேன் அக்கணமே</p>
		
		<p>கள்ளமனம் போனவழி காணேன் பராபரமே.275.</p>
		
		<p>&nbsp;</p>
		
		<p>சித்த மவுனஞ் செயல்வாக் கெலாமவுனஞ்</p>
		
		<p>சுத்த மவுனம்என்பால் தோன்றிற் பராபரமே.276.</p>
		
		<p>&nbsp;</p>
		
		<p>எண்ணில்பல கோடிஉயிர் எத்தனையோ அத்தனைக்குங்</p>
		
		<p>கண்ணிற் கலந்தஅருட் கண்ணே பராபரமே.277.</p>
		
		<p>&nbsp;</p>
		
		<p>எனக்கினியார் உன்போலும் இல்லையென்றால் யானும்</p>
		
		<p>உனக்கினியா னாகா உளவேன் பராபரமே.278.</p>
		
		<p>&nbsp;</p>
		
		<p>அண்டபிண்டங் காணேன் அகமும் புறமும் ஒன்றாக்</p>
		
		<p>கண்ட என்னை நீகலந்த காலம் பராபரமே.279.</p>
		
		<p>&nbsp;</p>
		
		<p>எத்தனையோ கோடி யெடுத்தெடுத்துச் சொன்னாலுஞ்</p>
		
		<p>சித்தம் இரங்கிலைஎன் செய்வேன் பராபரமே.280.</p>
		
		<p>&nbsp;</p>
		
		<p>அன்றந்த நால்வருக்கும் அற்புதமாய் நீயுரைத்த</p>
		
		<p>தொன்றந்த வார்த்தையெனக் குண்டோ பராபரமே.281.</p>
		
		<p>&nbsp;</p>
		
		<p>அப்பனென்றும் அன்னையென்றும் ஆரியனென் றும்உனையே</p>
		
		<p>செப்புவதும் உன்னிலையின் சீர்காண் பராபரமே.282.</p>
		
		<p>&nbsp;</p>
		
		<p>கட்டுங் கனமும்அந்தக் காலர்வரும் போதெதிர்த்து</p>
		
		<p>வெட்டுந் தளமோ விளம்பாய் பராபரமே.283.</p>
		
		<p>&nbsp;</p>
		
		<p>பேசாத மோனநிலை பெற்றன்றோ நின்னருளாம்</p>
		
		<p>வாசாம கோசரந்தான் வாய்க்கும் பராபரமே.284</p>
		
		<p>&nbsp;</p>
		
		<p>கற்றாலுங் கேட்டாலுங் காயமழி யாதசித்தி</p>
		
		<p>பெற்றாலும் இன்பம்உண்டோ பேசாய் பராபரமே.285.</p>
		
		<p>&nbsp;</p>
		
		<p>கண்டவடி வெல்லாங் கரைக்கின்ற அஞ்சனம்போல்</p>
		
		<p>அண்டமெல்லாம் நின்னருளே அன்றோ பராபரமே.286.</p>
		
		<p>&nbsp;</p>
		
		<p>தன்செயலால் ஒன்றுமிலை தானென்றால் நான்பாவி</p>
		
		<p>நின்செயலாய் நில்லா நினைவேன் பராபரமே.287.</p>
		
		<p>&nbsp;</p>
		
		<p>கொலைகளவு கட்காமங் கோபம்விட்டால் அன்றோ</p>
		
		<p>மலையிலக்கா நின்னருள்நான் வாய்க்கும் பராபரமே.288.</p>
		
		<p>&nbsp;</p>
		
		<p>தன்னைஅறி யாதுசகந் தானாய் இருந்துவிட்டால்</p>
		
		<p>உன்னை அறியஅருள் உண்டோ பராபரமே.289.</p>
		
		<p>&nbsp;</p>
		
		<p>ஒன்றிரண்டென் றுன்னா உணர்வுகொடுத் துள்ளபடி</p>
		
		<p>என்றும்என்னை வையாய் இறையே பராபரமே.290.</p>
		
		<p>&nbsp;</p>
		
		<p>கருதும்அடி யார்கள்உளங் காணவெளி யாகுந்</p>
		
		<p>துரியநிறை வான சுகமே பராபரமே.291.</p>
		
		<p>&nbsp;</p>
		
		<p>பொய்குவித்த நெஞ்சன்அருட் பொற்பறிந்து திக்கனைத்துங்</p>
		
		<p>கைகுவித்து நிற்பதெந்தக் காலம் பராபரமே.292.</p>
		
		<p>&nbsp;</p>
		
		<p>அத்துவித மான அயிக்ய அனுபவமே</p>
		
		<p>சுத்தநிலை அந்நிலையார் சொல்வார் பராபரமே.293.</p>
		
		<p>&nbsp;</p>
		
		<p>வைத்த சுவரலம்பின் மண்போமோ மாயையினோர்க்</p>
		
		<p>கெத்தனைபோ தித்தும்என்னாம் எந்தாய் பராபரமே.294.</p>
		
		<p>&nbsp;</p>
		
		<p>பூட்டற்றுத் தேகமற்றுப் போகுமுன்னே நின்னருளைக்</p>
		
		<p>காட்டாத் தகாதோஎன் கண்ணே பராபரமே.295.</p>
		
		<p>&nbsp;</p>
		
		<p>சொல்லிற் பதர்களைந்து சொல்முடிவு காணாதார்</p>
		
		<p>நெல்லிற் பதர்போல் நிற்பார் பராபரமே.296.</p>
		
		<p>&nbsp;</p>
		
		<p>அழுக்காற்றால் நெஞ்சம் அழுங்கியபுன் மாக்கள்</p>
		
		<p>இழுக்காற்றால் இன்பநலம் எய்தார் பராபரமே.297.</p>
		
		<p>&nbsp;</p>
		
		<p>தேகாதி பொய்யெனவே தேர்ந்தவுப சாந்தருக்கு</p>
		
		<p>மோகாதி உண்டோ மொழியாய் பராபரமே.298.</p>
		
		<p>&nbsp;</p>
		
		<p>சாதனையெல் லாம்அவிழத் தற்போதங் காட்டாதோர்</p>
		
		<p>போதனைநீ நல்குவதெப் போதோ பராபரமே.299.</p>
		
		<p>&nbsp;</p>
		
		<p>ஒன்றுமறி யாவிருளாம் உள்ளம் படைத்தஎனக்</p>
		
		<p>கென்று கதிவருவ தெந்தாய் பராபரமே.300.</p>
		
		<p>&nbsp;</p>
		
		<p>சிந்திக்குந் தோறும்என்னுள் சிற்சுகமாய் ஊற்றூறிப்</p>
		
		<p>புந்திக்குள் நின்றஅருள் பொற்பே பராபரமே.301.</p>
		
		<p>&nbsp;</p>
		
		<p>என்றும்அடைந் தோர்கட் கிரங்கார் குறிப்பனைத்துங்</p>
		
		<p>கன்றையுதை காலி கதைகாண் பராபரமே.302.</p>
		
		<p>&nbsp;</p>
		
		<p>குற்றங் குறையக் குணமே லிடஅருளை</p>
		
		<p>உற்றவரே ஆவிக் குறவாம் பராபரமே.303.</p>
		
		<p>&nbsp;</p>
		
		<p>ஓருரையால் வாய்க்குமுண்மைக் கோரனந்த நூல்கோடிப்</p>
		
		<p>பேருரையாற் பேசில்என்ன பேறாம் பராபரமே.304.</p>
		
		<p>&nbsp;</p>
		
		<p>சொல்லுஞ் சமயநெறிச் சுற்றுக்கு ளேசுழலும்</p>
		
		<p>அல்லல் ஒழிவதென்றைக் கையா பராபரமே.305.</p>
		
		<p>&nbsp;</p>
		
		<p>பிடித்ததையே தாபிக்கும் பேராணவத்தை</p>
		
		<p>அடித்துத் துரத்தவல்லார் ஆர்காண் பராபரமே.306.</p>
		
		<p>&nbsp;</p>
		
		<p>நேசத்தால் நின்னை நினைக்கும் நினைவுடையார்</p>
		
		<p>ஆசைக் கடலில் அழுந்தார் பராபரமே.307.</p>
		
		<p>&nbsp;</p>
		
		<p>கள்ளாது கட்டுணவுங் காரியமோ நானொருசொல்</p>
		
		<p>கொள்ளாத தோடமன்றோ கூறாய் பராபரமே.308.</p>
		
		<p>&nbsp;</p>
		
		<p>சென்றவிட மெல்லாந் திருவருளே தாரகமாய்</p>
		
		<p>நின்றவர்க்கே ஆனந்த நிட்டை பராபரமே.309.</p>
		
		<p>&nbsp;</p>
		
		<p>நீட்சி குறுகல்இல்லா நித்யசுகா ரம்பசக</p>
		
		<p>சாட்சியாம் உன்னைவந்து சார்ந்தேன் பராபரமே.310.</p>
		
		<p>&nbsp;</p>
		
		<p>வானாதி தத்துவமாய் மன்னிநின்ற காரணநீ</p>
		
		<p>நானாகி நிற்பதெந்த நாளோ பராபரமே.311.</p>
		
		<p>&nbsp;</p>
		
		<p>காட்டத்தில் அங்கி கடையவந்தால் என்னவுன்னும்</p>
		
		<p>நாட்டத்தின் ஊடுவந்த நட்பே பராபரமே.312.</p>
		
		<p>&nbsp;</p>
		
		<p>நித்திரையாய்த் தானே நினைவயர்ந்தால் நித்தநித்தஞ்</p>
		
		<p>செத்தபிழைப் பானதெங்கள் செய்கை பராபரமே.313.</p>
		
		<p>&nbsp;</p>
		
		<p>இன்பநிட்டை எய்தாமல் யாதெனினுஞ் சென்றுமனந்</p>
		
		<p>துன்புறுதல் வன்பிறவித் துக்கம் பராபரமே.314.</p>
		
		<p>&nbsp;</p>
		
		<p>பொய்யகல மெய்யான போதநிலை கண்டோர்க்கோர்</p>
		
		<p>ஐயமிலை ஐயமிலை ஐயா பராபரமே.315.</p>
		
		<p>&nbsp;</p>
		
		<p>மந்திரத்தை உன்னி மயங்கா தெனக்கினியோர்</p>
		
		<p>தந்திரத்தை வைக்கத் தகாதோ பராபரமே.316.</p>
		
		<p>&nbsp;</p>
		
		<p>விண்கருணை பூத்ததென்ன மேவி உயிர்க்குயிராய்த்</p>
		
		<p>தண்கருணை தோன்றஅருள் தாய்நீ பராபரமே.317.</p>
		
		<p>&nbsp;</p>
		
		<p>தன்மயமாய் நின்றநிலை தானேதா னாகிநின்றால்</p>
		
		<p>நின்மயமாய் எல்லாம் நிகழும் பராபரமே.318.</p>
		
		<p>&nbsp;</p>
		
		<p>ஏங்கி இடையும்நெஞ்சம் ஏழையைநீ வாவென்றே</p>
		
		<p>பாங்குபெறச் செய்வதுன்மேற் பாரம் பராபரமே.319.</p>
		
		<p>&nbsp;</p>
		
		<p>ஆண்டநின்னை நீங்கா அடிமைகள்யாம் ஆணவத்தைப்</p>
		
		<p>பூண்டதென்ன கன்மம் புகலாய் பராபரமே.320.</p>
		
		<p>&nbsp;</p>
		
		<p>எங்கணும்நீ யென்றால் இருந்துபடி எய்தாமல்</p>
		
		<p>அங்குமிங்கும் என்றலையல் ஆமோ பராபரமே.321.</p>
		
		<p>&nbsp;</p>
		
		<p>கற்குமது வுண்டு களித்ததல்லால் நின்னருளில்</p>
		
		<p>நிற்குமது தந்ததுண்டோ நீதான் பராபரமே.322.</p>
		
		<p>&nbsp;</p>
		
		<p>அண்டபகி ரண்டம் அறியாத நின்வடிவைக்</p>
		
		<p>கண்டவரைக் கண்டாற் கதியாம் பராபரமே.323.</p>
		
		<p>&nbsp;</p>
		
		<p>கலக்கமுற நெஞ்சைக் கலக்கித் திரும்பத்</p>
		
		<p>துலக்குபவன் நீயலையோ சொல்லாய் பராபரமே.324.</p>
		
		<p>&nbsp;</p>
		
		<p>சிந்தையும்என் போலச் செயலற் றடங்கிவிட்டால்</p>
		
		<p>வந்ததெல்லாம் நின்செயலா வாழ்வேன் பராபரமே.325.</p>
		
		<p>&nbsp;</p>
		
		<p>பந்தமெலாந் தீரப் பரஞ்சோதி நீகுருவாய்</p>
		
		<p>வந்த வடிவை மறவேன் பராபரமே.326.</p>
		
		<p>&nbsp;</p>
		
		<p>தானந்த மான சகச நிருவிகற்ப</p>
		
		<p>ஆனந்த நிட்டைஅருள் ஐயா பராபரமே.327.</p>
		
		<p>&nbsp;</p>
		
		<p>அல்லலெல்லாந் தீரஎனக் கானந்த மாகவொரு</p>
		
		<p>சொல்லைஎன்பால் வைத்ததையென் சொல்வேன் பராபரமே.328.</p>
		
		<p>&nbsp;</p>
		
		<p>சிந்தை மயக்கமறச் சின்மயமாய் நின்றவுன்னைத்</p>
		
		<p>தந்தவுனக் கென்னையும்நான் தந்தேன் பராபரமே.329.</p>
		
		<p>&nbsp;</p>
		
		<p>மைகாட்டு மாயை மயக்கமற நீகுருவாய்க்</p>
		
		<p>கைகாட்ட வுங்கனவு கண்டேன் பராபரமே.330.</p>
		
		<p>&nbsp;</p>
		
		<p>மால்வைத்த சிந்தை மயக்கறஎன் சென்னிமிசைக்</p>
		
		<p>கால்வைக்க வுங்கனவு கண்டேன் பராபரமே.331.</p>
		
		<p>&nbsp;</p>
		
		<p>மண்ணான மாயையெல்லாம் மாண்டுவெளி யாகஇரு</p>
		
		<p>கண்ணார வுங்கனவு கண்டேன் பராபரமே.332.</p>
		
		<p>&nbsp;</p>
		
		<p>மண்ணீர்மை யாலே மயங்காதுன் கையால்என்</p>
		
		<p>கண்ணீர் துடைக்கவும்நான் கண்டேன் பராபரமே.333.</p>
		
		<p>&nbsp;</p>
		
		<p>உள்ள துணரா வுணர்விலிமா பாவியென்றோ</p>
		
		<p>மெள்ளமெள்ளக் கைநெகிழ விட்டாய் பராபரமே.334.</p>
		
		<p>&nbsp;</p>
		
		<p>எல்லாம் நினதுசெயல் என்றெண்ணும் எண்ணமும்நீ</p>
		
		<p>அல்லால் எனக்குளதோ ஐயா பராபரமே.335.</p>
		
		<p>&nbsp;</p>
		
		<p>பந்த மயக்கிருக்கப் பற்றொழிந்தேன் என்றுளறும்</p>
		
		<p>இந்த மயக்கம் எனக்கேன் பராபரமே.336.</p>
		
		<p>&nbsp;</p>
		
		<p>காட்சியெல்லாங் கண்ணைவிடக் கண்டதுண்டோ யாதினுக்கும்</p>
		
		<p>ஆட்சி உனதருளே அன்றோ பராபரமே.337.</p>
		
		<p>&nbsp;</p>
		
		<p>எட்டுத் திசையும்ஒன்றாய் இன்பமாய் நின்றவுன்னை</p>
		
		<p>விட்டுப் பிரியவிடம் வேறோ பராபரமே.338.</p>
		
		<p>&nbsp;</p>
		
		<p>பிரியா துயிர்க்குயிராய்ப் பின்னமற வோங்குஞ்</p>
		
		<p>செறிவே அறிவே சிவமே பராபரமே.339.</p>
		
		<p>&nbsp;</p>
		
		<p>ஏதேது சொன்னாலும் எள்ளளவும் நீயிரங்காச்</p>
		
		<p>சூதே தெனக்குளவு சொல்லாய் பராபரமே.340.</p>
		
		<p>&nbsp;</p>
		
		<p>கற்பனையாப் பாடுகின்றேன் கண்ணீருங் கம்பலையுஞ்</p>
		
		<p>சொற்பனத்துங் காணேன்என் சொல்வேன் பராபரமே.341.</p>
		
		<p>&nbsp;</p>
		
		<p>வன்பொன்று நீங்கா மனதிறப்ப மாறாப்பேர்</p>
		
		<p>அன்பொன்றும் போதும்எனக் கையா பராபரமே.342.</p>
		
		<p>&nbsp;</p>
		
		<p>ஏதுந் தெரியா எளியேனை வாவெனநின்</p>
		
		<p>போதநிலை காட்டிற் பொறாதோ பராபரமே.343.</p>
		
		<p>&nbsp;</p>
		
		<p>ஓராமல் எல்லாம் ஒழிந்தேற்குன் தெய்வஅருள்</p>
		
		<p>தாரா திருக்கத் தகுமோ பராபரமே.344.</p>
		
		<p>&nbsp;</p>
		
		<p>மோனந் தருஞான மூட்டி எனக்குவட்டா</p>
		
		<p>ஆனந்த வாழ்க்கை அருளாய் பராபரமே.345.</p>
		
		<p>&nbsp;</p>
		
		<p>வாடுமுகங் கண்டென்னை வாடாம லேகாத்த</p>
		
		<p>நீடுங் கருணை நிறைவே பராபரமே.346.</p>
		
		<p>&nbsp;</p>
		
		<p>புந்தியினால் நின்னடியைப் போற்றுகின்ற மெய்யடியார்</p>
		
		<p>சிந்தையிறப் போநின் தியானம் பராபரமே.347.</p>
		
		<p>&nbsp;</p>
		
		<p>உனக்குவமை யாக்கருணை உள்ளவரும் வன்மைக்</p>
		
		<p>கெனக்குவமை யானவரும் இல்லை பராபரமே.348.</p>
		
		<p>&nbsp;</p>
		
		<p>தாயிருந்தும் பிள்ளை தளர்ந்தார்போல் எவ்விடத்தும்</p>
		
		<p>நீயிருந்தும் நான் தளர்ந்து நின்றேன் பராபரமே.349.</p>
		
		<p>&nbsp;</p>
		
		<p>வாயாற் கிணறுகெட்ட வாறேபோல் வாய்பேசிப்</p>
		
		<p>பேயானார்க் கின்பமுண்டோ பேசாய் பராபரமே.350.</p>
		
		<p>&nbsp;</p>
		
		<p>பாவமென்றால் ஏதும் பயமின்றிச் செய்யஇந்தச்</p>
		
		<p>சீவனுக்கார் போதந் தெரித்தார் பராபரமே.351.</p>
		
		<p>&nbsp;</p>
		
		<p>இன்ப நிருவிகற்பம் இன்றேதா அன்றெனிலோ</p>
		
		<p>துன்பம் பொறுப்பரிது சொன்னேன் பராபரமே.352.</p>
		
		<p>&nbsp;</p>
		
		<p>கற்குநிலை கற்றால் கருவியவி ழாதருளாய்</p>
		
		<p>நிற்குநிலை கற்பதுவே நீதம் பராபரமே.353.</p>
		
		<p>&nbsp;</p>
		
		<p>காச்சச் சுடர்விடும்பொற் கட்டிபோல் நின்மலமாய்ப்</p>
		
		<p>பேச்சற் றவரே பிறவார் பராபரமே.354.</p>
		
		<p>&nbsp;</p>
		
		<p>பற்றொழிந்து சிந்தைப் பதைப்பொழிந்து தானேதான்</p>
		
		<p>அற்றிருப்ப தென்றைக் கமைப்பாய் பராபரமே.355.</p>
		
		<p>&nbsp;</p>
		
		<p>உருவெளிதான் வாதவூர் உத்தமர்க்கல் லாலினமுங்</p>
		
		<p>குருவழிநின் றார்க்குமுண்டோ கூறாய் பராபரமே.356.</p>
		
		<p>&nbsp;</p>
		
		<p>தேகம்யா தேனுமொரு சித்திபெறச் சீவன்முத்தி</p>
		
		<p>ஆகுநெறி நல்லநெறி ஐயா பராபரமே.357.</p>
		
		<p>&nbsp;</p>
		
		<p>உலகநெறி போற்சடலம் ஓயஉயிர் முத்தி</p>
		
		<p>இலகுமெனல் பந்த இயல்பே பராபரமே.358.</p>
		
		<p>&nbsp;</p>
		
		<p>பரமாப் பரவெளியாப் பார்ப்பதல்லால் மற்றெவர்க்குந்</p>
		
		<p>திரமேது மில்லைநன்றாய்த் தேர்ந்தேன் பராபரமே.359.</p>
		
		<p>&nbsp;</p>
		
		<p>தேடுவேன் நின்னருளைத் தேடுமுன்னே யெய்தில்நடம்</p>
		
		<p>ஆடுவேன் ஆனந்த மாவேன் பராபரமே.360.</p>
		
		<p>&nbsp;</p>
		
		<p>உள்ளங் குழைய வுடல்குழைய வுள்ளிருந்த</p>
		
		<p>கள்ளங் குழையஎன்று காண்பேன் பராபரமே.361.</p>
		
		<p>&nbsp;</p>
		
		<p>பட்டப் பகல்போலப் பாழ்த்தசிந்தை மாளின்எல்லாம்</p>
		
		<p>வெட்டவெளி யாக விளங்கும் பராபரமே.362.</p>
		
		<p>&nbsp;</p>
		
		<p>பார்க்கின்அணுப் போற்கிடந்த பாழ்ஞ்சிந்தை மாளின்என்னை</p>
		
		<p>யார்க்குச் சரியிடலாம் ஐயா பராபரமே.363.</p>
		
		<p>&nbsp;</p>
		
		<p>பாட்டுக்கோ அன்பினுக்கோ பத்திக்கோ அன்பர்தங்கள்</p>
		
		<p>நீட்டுக்கெல் லாங்குறுகி நின்றாய் பராபரமே.364.</p>
		
		<p>&nbsp;</p>
		
		<p>முத்தாந்த வித்தே முளைக்குநில மாயெழுந்த</p>
		
		<p>சித்தாந்த மார்க்கச் சிறப்பே பராபரமே.365.</p>
		
		<p>&nbsp;</p>
		
		<p>உன்னா வெளியாய் உறங்காத பேருணர்வாய்</p>
		
		<p>என்னாவிக் குள்ளே யிருந்தாய் பராபரமே.366.</p>
		
		<p>&nbsp;</p>
		
		<p>தத்துவமெல் லாமகன்ற தன்மையர்க்குச் சின்மயமா</p>
		
		<p>நித்தமுத்த சுத்த நிறைவே பராபரமே.367.</p>
		
		<p>&nbsp;</p>
		
		<p>உள்ளக் கொதிப்பகல வுள்ளுள்ளே ஆனந்த</p>
		
		<p>வெள்ள மலர்க்கருணை வேண்டும் பராபரமே.368.</p>
		
		<p>&nbsp;</p>
		
		<p>என்னைப் புறப்பதரு ளின்கடனாம் என்கடனாம்</p>
		
		<p>நின்னிற் பணியறவே நிற்கை பராபரமே.369.</p>
		
		<p>&nbsp;</p>
		
		<p>தானேயா நன்னிலையைத் தந்தஅருள் ஆனந்த</p>
		
		<p>வானே மனாதீத வாழ்வே பராபரமே.370.</p>
		
		<p>&nbsp;</p>
		
		<p>மண்ணாதி பூதமெல்லாம் வைத்திருந்த நின்னிறைவைக்</p>
		
		<p>கண்ணாரக் கண்டு களித்தேன் பராபரமே.371.</p>
		
		<p>&nbsp;</p>
		
		<p>அறியாமை ஈதென் றறிவித்த அன்றேதான்</p>
		
		<p>பிறியா அருள்நிலையும் பெற்றேன் பராபரமே.372.</p>
		
		<p>&nbsp;</p>
		
		<p>தீதெனவும் நன்றெனவுந் தேர்ந்ததுநான் தேர்ந்தபடி</p>
		
		<p>ஏதும் நடக்கவொட்டா தென்னே பராபரமே.373.</p>
		
		<p>&nbsp;</p>
		
		<p>கண்ட அறிவகண்டா காரமென மெய்யறிவில்</p>
		
		<p>கொண்டவர்க்கே முத்தி கொடுப்பாய் பராபரமே.374.</p>
		
		<p>&nbsp;</p>
		
		<p>ஈறாக வல்வினைநான் என்னாமல் இன்பசுகப்</p>
		
		<p>பேறாம் படிக்கடிமை பெற்றேன் பராபரமே.375.</p>
		
		<p>&nbsp;</p>
		
		<p>பெற்றார் அநுபூதி பேசாத மோனநிலை</p>
		
		<p>கற்றார் உனைப்பிரியார் கண்டாய் பராபரமே.376.</p>
		
		<p>&nbsp;</p>
		
		<p>நீயேநான் என்று நினைப்பும் மறப்புமறத்</p>
		
		<p>தாயே அனையஅருள் தந்தாய் பராபரமே.377.</p>
		
		<p>&nbsp;</p>
		
		<p>சஞ்சலமற் றெல்லாம்நீ தானென் றுணர்ந்தேன்என்</p>
		
		<p>அஞ்சலியுங் கொள்ளாய் அரசே பராபரமே.378.</p>
		
		<p>&nbsp;</p>
		
		<p>பூதமுதல் நாதவரை பொய்யென்ற மெய்யரெல்லாங்</p>
		
		<p>காதலித்த இன்பக் கடலே பராபரமே.379.</p>
		
		<p>&nbsp;</p>
		
		<p>வாக்குமனம் ஒன்றுபட்ட வார்த்தையல்லால் வெவ்வேறாய்ப்</p>
		
		<p>போக்குடைய வார்த்தை பொருந்தேன் பராபரமே.380.</p>
		
		<p>&nbsp;</p>
		
		<p>வன்மையின்றி எல்லாம் மதித்துணர்வாய்க் காகெடுவேன்</p>
		
		<p>தன்மையொன்றுந் தோயாத் தடையோ பராபரமே.381.</p>
		
		<p>&nbsp;</p>
		
		<p>பத்தர்சித்தர் வாழிபரி பக்குவர்கள் வாழிசெங்கோல்</p>
		
		<p>வைத்தவர்கள் வாழிகுரு வாழி பராபரமே.382.</p>
		
		<p>&nbsp;</p>
		
		<p>கல்லாதேன் ஆனாலுங் கற்றுணர்ந்த மெய்யடியார்</p>
		
		<p>சொல்லாலே நின்னைத் தொடர்ந்தேன் பராபரமே.383.</p>
		
		<p>&nbsp;</p>
		
		<p>சொல்லிறப்பச் சற்குருவாய்த் தோன்றிச் சுகங்கொடுத்த</p>
		
		<p>நல்லவர்க்கே கொத்தடிமை நான்காண் பராபரமே.384.</p>
		
		<p>&nbsp;</p>
		
		<p>முத்திக்கு வித்தான மோனக் கரும்புவழி</p>
		
		<p>தித்தித் திடவிளைந்த தேனே பராபரமே.385.</p>
		
		<p>&nbsp;</p>
		
		<p>நித்திரையும் பாழ்த்த நினைவும்அற்று நிற்பதுவோ</p>
		
		<p>சுத்த அருள்நிலைநீ சொல்லாய் பராபரமே.386.</p>
		
		<p>&nbsp;</p>
		
		<p>மண்ணும் மறிகடலும் மற்றுளவும் எல்லாம்உன்</p>
		
		<p>கண்ணில் இருக்கவும்நான் கண்டேன் பராபரமே.387.</p>
		
		<p>&nbsp;</p>
		
		<p>பூட்டிவைத்து வஞ்சப் பொறிவழியே என்றனைநீ</p>
		
		<p>ஆட்டுகின்ற தேதோ அறியேன் பராபரமே.388.</p>
		
		<p>&nbsp;</p>
		
		<p>பொய்யுணர்வா யிந்தப் புழுக்கூட்டைக் காத்திருந்தேன்</p>
		
		<p>உய்யும் வகையும் உளதோ பராபரமே.389.</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp; <a id="paingili-kanni" name="paingili-kanni">44.</a> பைங்கிளிக்கண்ணி</h3>
		
		<p>&nbsp;</p>
		
		<p>அந்தமுடன் ஆதி அளவாமல் என்னறிவில்</p>
		
		<p>சுந்தரவான் சோதி துலங்குமோ பைங்கிளியே. 1.</p>
		
		<p>&nbsp;</p>
		
		<p>அகமேவும் அண்ணலுக்கென் அல்லலெல்லாஞ் சொல்லிச்</p>
		
		<p>சுகமான நீபோய்ச் சுகங்கொடுவா பைங்கிளியே. 2.</p>
		
		<p>&nbsp;</p>
		
		<p>ஆவிக்குள் ஆவிஎனும் அற்புதனார் சிற்சுகந்தான்</p>
		
		<p>பாவிக்குங் கிட்டுமோ சொல்லாய்நீ பைங்கிளியே. 3.</p>
		
		<p>&nbsp;</p>
		
		<p>ஆருமறி யாமல்எனை அந்தரங்க மாகவந்து</p>
		
		<p>சேரும்படி இறைக்குச் செப்பிவா பைங்கிளியே. 4.</p>
		
		<p>&nbsp;</p>
		
		<p>ஆறான கண்ணீர்க்கென் அங்கபங்க மானதையுங்</p>
		
		<p>கூறாத தென்னோ குதலைமொழிப் பைங்கிளியே. 5.</p>
		
		<p>&nbsp;</p>
		
		<p>இன்பருள ஆடையழுக் கேறும்எமக் கண்ணல்சுத்த</p>
		
		<p>அம்பரமாம் ஆடை அளிப்பானோ பைங்கிளியே. 6.</p>
		
		<p>&nbsp;</p>
		
		<p>உன்னாமல் ஒன்றிரண்டென் றோராமல் வீட்டுநெறி</p>
		
		<p>சொன்னான் வரவும்வகை சொல்லாய்நீ பைங்கிளியே. 7.</p>
		
		<p>&nbsp;</p>
		
		<p>ஊருமிலார் பேருமிலார் உற்றார்பெற் றாருடனே</p>
		
		<p>யாருமிலார் என்னை அறிவாரோ பைங்கிளியே. 8.</p>
		
		<p>&nbsp;</p>
		
		<p>ஊறைப்பா ராமல்எனக் குள்ளகத்து நாயகனார்</p>
		
		<p>சீரைப்பார்த் தாற்கருணை செய்வாரோ பைங்கிளியே. 9.</p>
		
		<p>&nbsp;</p>
		
		<p>என்று விடியும் இறைவாவோ என்றென்று</p>
		
		<p>நின்றநிலை எல்லாம் நிகழ்த்தாய்நீ பைங்கிளியே. 10.</p>
		
		<p>&nbsp;</p>
		
		<p>எந்தமட லூடும் எழுதா இறைவடிவைச்</p>
		
		<p>சிந்தைமட லாலெழுதிச் சேர்ப்பேனோ பைங்கிளியே. 11.</p>
		
		<p>&nbsp;</p>
		
		<p>கண்ணுள்மணி போல்இன்பங் காட்டி எனைப்பிரிந்த</p>
		
		<p>திண்ணியரும் இன்னம்வந்து சேர்வாரோ பைங்கிளியே. 12.</p>
		
		<p>&nbsp;</p>
		
		<p>ஏடார் மலர்சூடேன் எம்பெருமான் பொன்னடியாம்</p>
		
		<p>வாடா மலர்முடிக்கு வாய்க்குமோ பைங்கிளியே. 13.</p>
		
		<p>&nbsp;</p>
		
		<p>கல்லேன் மலரேன் கனிந்தஅன்பே பூசைஎன்ற</p>
		
		<p>நல்லோர்பொல் லாஎனையும் நாடுவரோ பைங்கிளியே. 14.</p>
		
		<p>&nbsp;</p>
		
		<p>கண்டதனைக் கண்டு கலக்கந் தவிரெனவே</p>
		
		<p>விண்டபெரு மானையும்நான் மேவுவனோ பைங்கிளியே. 15.</p>
		
		<p>&nbsp;</p>
		
		<p>காணாத காட்சி கருத்துவந்து காணாமல்</p>
		
		<p>வீணாள் கழித்து மெலிவேனோ பைங்கிளியே. 16.</p>
		
		<p>&nbsp;</p>
		
		<p>காந்தம் இரும்பைக் கவர்ந்திழுத்தா லென்னஅருள்</p>
		
		<p>வேந்தன் எமைஇழுத்து மேவுவனோ பைங்கிளியே. 17.</p>
		
		<p>&nbsp;</p>
		
		<p>காதலால் வாடினதுங் கண்டனையே எம்மிறைவர்</p>
		
		<p>போதரவா யின்பம் புசிப்பேனோ பைங்கிளியே. 18.</p>
		
		<p>&nbsp;</p>
		
		<p>கிட்டிக்கொண் டன்பருண்மை கேளாப் பலவடிகொள்</p>
		
		<p>பட்டிக்கும் இன்பமுண்டோ சொல்லாய்நீ பைங்கிளியே. 19.</p>
		
		<p>&nbsp;</p>
		
		<p>கிட்டூராய் நெஞ்சிற் கிளர்வார் தழுவஎன்றால்</p>
		
		<p>நெட்டூர ராவர்அவர் நேசமென்னோ பைங்கிளியே. 20.</p>
		
		<p>&nbsp;</p>
		
		<p>கூறுங் குணமுமில்லாக் கொள்கையினார் என்கவலை</p>
		
		<p>ஆறும்படிக்கும் அணைவாரோ பைங்கிளியே. 21.</p>
		
		<p>&nbsp;</p>
		
		<p>சின்னஞ் சிறியேன்றன் சிந்தைகவர்ந் தார்இறைவர்</p>
		
		<p>தன்னந் தனியே தவிப்பேனோ பைங்கிளியே. 22.</p>
		
		<p>&nbsp;</p>
		
		<p>சிந்தை மருவித் தெளிவித் தெனையாள</p>
		
		<p>வந்தகுரு நாதன்அருள் வாய்க்குமோ பைங்கிளியே. 23.</p>
		
		<p>&nbsp;</p>
		
		<p>சொல்லிறந்து நின்ற சுகரூபப் பெம்மானை</p>
		
		<p>அல்லும் பகலும் அணைவேனோ பைங்கிளியே. 24.</p>
		
		<p>&nbsp;</p>
		
		<p>தற்போதத் தாலே தலைகீழ தாகஐயன்</p>
		
		<p>நற்போத இன்புவர நாட்செலுமோ பைங்கிளியே. 25.</p>
		
		<p>&nbsp;</p>
		
		<p>தன்னை அறியுந் தருணந் தனிற்றலைவர்</p>
		
		<p>என்னையணை யாதவண்ணம் எங்கொளித்தார் பைங்கிளியே. 26.</p>
		
		<p>&nbsp;</p>
		
		<p>தாங்கரிய மையலெல்லாந் தந்தெனைவிட் டின்னருளாம்</p>
		
		<p>பாங்கியைச்சேர்ந் தார்இறைக்குப் பண்போசொல் பைங்கிளியே. 27.</p>
		
		<p>&nbsp;</p>
		
		<p>தாவியதோர் மர்க்கடமாந் தன்மைவிட்டே அண்ணலிடத்</p>
		
		<p>தோவியம்போல் நிற்கின்எனை உள்குவரோ பைங்கிளியே. 28.</p>
		
		<p>&nbsp;</p>
		
		<p>தீராக் கருவழக்கைத் தீர்வையிட்டங் கென்னைஇனிப்</p>
		
		<p>பாரேறா தாண்டானைப் பற்றுவனோ பைங்கிளியே. 29.</p>
		
		<p>&nbsp;</p>
		
		<p>தூங்கிவிழித் தென்னபலன் தூங்காமல் தூங்கிநிற்கும்</p>
		
		<p>பாங்குகண்டால் அன்றோ பலன்காண்பேன் பைங்கிளியே. 30.</p>
		
		<p>&nbsp;</p>
		
		<p>தொல்லைக் கவலை தொலைத்துத் தொலையாத</p>
		
		<p>எல்லைஇலா இன்பமயம் எய்துவனோ பைங்கிளியே. 31.</p>
		
		<p>&nbsp;</p>
		
		<p>நன்னெஞ்சத் தன்பரெல்லாம் நாதரைச்சேர்ந் தின்பணைந்தார்</p>
		
		<p>வன்னெஞ்சத் தாலேநான் வாழ்விழந்தேன் பைங்கிளியே. 32.</p>
		
		<p>&nbsp;</p>
		
		<p>நானே கருதின்வர நாடார்சும் மாஇருந்தால்</p>
		
		<p>தானே அணைவரவர் தன்மைஎன்னோ பைங்கிளியே. 33.</p>
		
		<p>&nbsp;</p>
		
		<p>நீர்க்குமிழி போன்றவுடல் நிற்கையிலே சாசுவதஞ்</p>
		
		<p>சேர்க்கஅறி யாமல் திகைப்பேனோ பைங்கிளியே. 34.</p>
		
		<p>&nbsp;</p>
		
		<p>நெஞ்சகத்தில் வாழ்வார் நினைக்கின்வே றென்றணையார்</p>
		
		<p>வஞ்சகத்தார் அல்லரவர் மார்க்கமென்னோ பைங்கிளியே. 35.</p>
		
		<p>&nbsp;</p>
		
		<p>பன்முத் திரைச்சமயம் பாழ்படக்கல் லாலடிவாழ்</p>
		
		<p>சின்முத் திரைஅரசைச் சேர்வேனோ பைங்கிளியே. 36.</p>
		
		<p>&nbsp;</p>
		
		<p>பச்சைகண்ட நாட்டிற் பறக்கும்உனைப் போற்பறந்தேன்</p>
		
		<p>இச்சைஎல்லாம் அண்ணற் கியம்பிவா பைங்கிளியே. 37.</p>
		
		<p>&nbsp;</p>
		
		<p>பாசபந்தஞ் செய்ததுன்பம் பாராமல் எம்மிறைவர்</p>
		
		<p>ஆசைதந்த துன்பமதற் காற்றேன்நான் பைங்கிளியே. 38.</p>
		
		<p>&nbsp;</p>
		
		<p>பாராசை அற்றிறையைப் பற்றறநான் பற்றிநின்ற</p>
		
		<p>பூராய மெல்லாம் புகன்றுவா பைங்கிளியே. 39.</p>
		
		<p>&nbsp;</p>
		
		<p>பேதைப் பருவத்தே பின்தொடர்ந்தென் பக்குவமுஞ்</p>
		
		<p>சோதித்த அண்ணல்வந்து தோய்வாரோ பைங்கிளியே. 40.</p>
		
		<p>&nbsp;</p>
		
		<p>பைம்பயிரை நாடும்உன்போற் பார்பூத்த பைங்கொடிசேர்</p>
		
		<p>செம்பயிரை நாடித் திகைத்தேன்நான் பைங்கிளியே. 41.</p>
		
		<p>&nbsp;</p>
		
		<p>பொய்க்கூடு கொண்டு புலம்புவனோ எம்மிறைவர்</p>
		
		<p>மெய்க்கூடு சென்று விளம்பிவா பைங்கிளியே. 42.</p>
		
		<p>&nbsp;</p>
		
		<p>பொய்ப்பணிவேண் டேனைப் பொருட்படுத்தி அண்ணலென்பால்</p>
		
		<p>மெய்ப்பணியுந் தந்தொருகால் மேவுவனோ பைங்கிளியே. 43.</p>
		
		<p>&nbsp;</p>
		
		<p>மண்ணுறங்கும் விண்ணுறங்கும் மற்றுளஎ லாமுறங்குங்</p>
		
		<p>கண்ணுறங்கேன் எம்மிறைவர் காதலாற் பைங்கிளியே. 44.</p>
		
		<p>&nbsp;</p>
		
		<p>மட்டுப்படாத மயக்கமெல்லாந் தீரஎன்னை</p>
		
		<p>வெட்டவெளி வீட்டில்அண்ணல் மேவுவனோ பைங்கிளியே. 45.</p>
		
		<p>&nbsp;</p>
		
		<p>மாலைவளர்ந் தென்னை வளர்த்திறைவர் பன்னெறியாம்</p>
		
		<p>பாலைவனத் தில்விட்ட பாவமென்னோ பைங்கிளியே. 46.</p>
		
		<p>&nbsp;</p>
		
		<p>மெய்யில்நோய் மாற்றவுழ்தம் மெத்தவுண்டெம் அண்ணல்தந்த</p>
		
		<p>மையல்நோய் தீர்க்க மருந்தும்உண்டோ பைங்கிளியே. 47.</p>
		
		<p>&nbsp;</p>
		
		<p>மேவுபஞ்ச வண்ணமுற்றாய் வீண்சிறையால் அல்லலுற்றாய்</p>
		
		<p>பாவிபஞ்ச வண்ணம் பகர்ந்துவா பைங்கிளியே. 48.</p>
		
		<p>&nbsp;</p>
		
		<p>வாய்திறவா வண்ணமெனை வைத்தாண்டார்க் கென்துயரை&nbsp;</p>
		
		<p>நீதிறவாச் சொல்லின் நிசமாங்காண் பைங்கிளியே. 49.</p>
		
		<p>&nbsp;</p>
		
		<p>வாட்டாப் படாத மவுனஇன்பங் கையாலே</p>
		
		<p>காட்டிக் கொடுத்தானைக் காண்பேனோ பைங்கிளியே. 50.</p>
		
		<p>&nbsp;</p>
		
		<p>வாரா வரவாக வந்தருளும் மோனருக்கென்</p>
		
		<p>பேராசை எல்லாம்போய்ப் பேசிவா பைங்கிளியே. 51.</p>
		
		<p>&nbsp;</p>
		
		<p>விண்ணவர்தம் பாலமுதம் வேப்பங்கா யாகஎன்பால்</p>
		
		<p>பண்ணியதெம் அண்ணல்மயல் பார்த்தாயோ பைங்கிளியே. 52.</p>
		
		<p>&nbsp;</p>
		
		<p>விண்ணுள் வளியடங்கி வேறற்ற தென்னஅருள்</p>
		
		<p>கண்ணுள் அடங்கிடவுங் காண்பேனோ பைங்கிளியே. 53.</p>
		
		<p>&nbsp;</p>
		
		<p>விண்ணார் நிலவுதவழ் மேடையிலெல் லாருமுற</p>
		
		<p>மண்ணான வீட்டிலென்னை வைத்ததென்னோ பைங்கிளியே. 54.</p>
		
		<p>&nbsp;</p>
		
		<p>உள்ளத்தி னுள்ளே ஒளித்திருந்தென் கள்ளமெல்லாம்</p>
		
		<p>வள்ளல்அறிந் தால்எனக்கு வாயுமுண்டோ பைங்கிளியே. 55.</p>
		
		<p>&nbsp;</p>
		
		<p>ஆகத்தை நீக்குமுன்னே ஆவித் துணைவரைநான்</p>
		
		<p>தாகத்தின் வண்ணந் தழுவனோ பைங்கிளியே. 56.</p>
		
		<p>&nbsp;</p>
		
		<p>தானே சுபாவந் தலைப்படநின் றான்ஞான</p>
		
		<p>வானோ னவரும் வருவாரோ பைங்கிளியே. 57.</p>
		
		<p>&nbsp;</p>
		
		<p>கள்ளத் தலைவரவர் கைகாட்டிப் பேசாமல்</p>
		
		<p>உள்ளத்தில் வந்த உபாயமென்னோ பைங்கிளியே. 58.</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp; <a id="ennal-kanni" name="ennal-kanni">45.</a> எந்நாள்கண்ணி</h3>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 1. தெய்வ வணக்கம்</p>
		
		<p>&nbsp;</p>
		
		<p>நீர்பூத்த வேணி நிலவெறிப்ப மனறாடுங்</p>
		
		<p>கார்பூத்த கண்டனையான் காணுநாள் எந்நாளோ. 1.</p>
		
		<p>&nbsp;</p>
		
		<p>பொன்னாரும் மன்றுள்மணிப் பூவைவிழி வண்டுசுற்றும்</p>
		
		<p>என்னா ரமுதின்நலன் இச்சிப்ப தெந்நாளோ. 2.</p>
		
		<p>&nbsp;</p>
		
		<p>நீக்கிமலக் கட்டறுத்து நேரே வெளியிலெம்மைத்</p>
		
		<p>தூக்கிவைக்குந் தாளைத் தொழுதிடிநாள் எந்நாளோ. 3.</p>
		
		<p>&nbsp;</p>
		
		<p>கருமுகங்காட் டாமல்என்றுங் கர்ப்பூரம் வீசுந்</p>
		
		<p>திருமுகமே நோக்கித் திருக்கறுப்ப தெந்நாளோ. 4.</p>
		
		<p>&nbsp;</p>
		
		<p>வெஞ்சே லெனும்விழியார் வேட்கைநஞ்சுக் கஞ்சினரை</p>
		
		<p>அஞ்சேல் எனுங்கைக் கபயமென்ப தெந்நாளோ. 5.</p>
		
		<p>&nbsp;</p>
		
		<p>ஆறு சமயத்தும் அதுவதுவாய் நின்றிலங்கும்</p>
		
		<p>வீறு பரைதிருத்தாள் மேவுநாள் எந்நாளோ. 6.</p>
		
		<p>&nbsp;</p>
		
		<p>பச்சைநிற மாய்ச்சிவந்த பாகங் கலந்துவகை</p>
		
		<p>இச்சையுடன் ஈன்றாளை யாங்காண்ப தெந்நாளோ. 7.</p>
		
		<p>&nbsp;</p>
		
		<p>ஆதியந்தங் காட்டா தகண்டிதமாய் நின்றுணர்த்தும்</p>
		
		<p>போதவடி வாம்அடியைப் போற்றுநாள் எந்நாளோ. 8.</p>
		
		<p>&nbsp;</p>
		
		<p>கங்கை நிலவுசடைக் காட்டானைத் தந்தையெனும்</p>
		
		<p>புங்கவெண்கோட் டானைபதம் புந்திவைப்ப தெந்நாளோ. 9.</p>
		
		<p>&nbsp;</p>
		
		<p>அஞ்சமுகங் காட்டாமல் ஆறுமுகங் காட்டவந்த</p>
		
		<p>செஞ்சரணச் சேவடியைச் சிந்தைவைப்ப தெந்நாளோ. 10.</p>
		
		<p>&nbsp;</p>
		
		<p>தந்தைஇரு தாள்துணித்துத் தம்பிரான் தாள்சேர்ந்த</p>
		
		<p>எந்தைஇரு தாளிணைக்கே இன்புறுவ தெந்நாளோ. 11.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 2. குமரமரபின் வணக்கம்</p>
		
		<p>&nbsp;</p>
		
		<p>துய்ய கரமலரால் சொல்லாமல் சொன்னவுண்மை</p>
		
		<p>ஐயனைக்கல் லால்அரசை யாமணைவ தெந்நாளோ. 1.</p>
		
		<p>&nbsp;</p>
		
		<p>சிந்தையினுக் கெட்டாத சிற்சுகத்தைக் காட்டவல்ல</p>
		
		<p>நந்தியடிக் கீழ்க்குடியாய் நாமணைவ தெந்நாளோ. 2.</p>
		
		<p>&nbsp;</p>
		
		<p>எந்தை சனற்குமர னாதிஎமை ஆட்கொள்வான்</p>
		
		<p>வந்த தவத்தினரை வாழ்த்துநாள் எந்நாளோ. 3.</p>
		
		<p>&nbsp;</p>
		
		<p>பொய்கண்டார் காணாப் புனிதமெனும் அத்துவித</p>
		
		<p>மெய்கண்ட நாதன்அருள் மேவுநாள் எந்நாளோ. 4.</p>
		
		<p>&nbsp;</p>
		
		<p>பாதிவிருத் தத்தால்இப் பார்விருத்த மாகவுண்மை</p>
		
		<p>சாதித்தார் பொன்னடியைத் தான்பணிவ தெந்நாளோ. 5.&nbsp;</p>
		
		<p>&nbsp;</p>
		
		<p>சிற்றம் பலமன்னுஞ் சின்மயராந் தில்லைநகர்க்</p>
		
		<p>கொற்றங் குடிமுதலைக் கூறுநாள் எந்நாளோ. 6.</p>
		
		<p>&nbsp;</p>
		
		<p>குறைவிலருள் ஞானமுதல் கொற்றங் குடியடிகள்</p>
		
		<p>நறைமலர்த்தாட் கன்புபெற்று நாமிருப்ப தெந்நாளோ. 7.</p>
		
		<p>&nbsp;</p>
		
		<p>நாளவங்கள் போகாமல் நன்னெறியைக் காட்டிஎமை</p>
		
		<p>ஆளவந்த கோலங்கட் கன்புவைப்ப தெந்நாளோ. 8.</p>
		
		<p>&nbsp;</p>
		
		<p>என்னறிவை உள்ளடக்கி என்போல் வருமவுனி</p>
		
		<p>தன்னறிவுக் குள்ளேநான் சாருநாள் எந்நாளோ. 9.</p>
		
		<p>&nbsp;</p>
		
		<p>ஆறுளன்றை நாடின்அதற் காறுமுண்டா மென்றெமக்குக்</p>
		
		<p>கூறும் மவுனியருள் கூடுநாள் எந்நாளோ. 10.</p>
		
		<p>&nbsp;</p>
		
		<p>நில்லாமல் நின்றருளை நேரேபா ரென்றவொரு</p>
		
		<p>சொல்லால் மவுனியருள் தோற்றுநாள் எந்நாளோ. 11.</p>
		
		<p>&nbsp;</p>
		
		<p>வைதிகமாஞ் சைவ மவுனிமவு னத்தளித்த</p>
		
		<p>மெய்திகழ்ந்தென் அல்லல் விடியுநாள் எந்நாளோ. 12.</p>
		
		<p>&nbsp;</p>
		
		<p>வாக்குமன மற்ற மவுனிமவு னத்தருளே</p>
		
		<p>தாக்கவும்என் அல்லலெல்லாந் தட்டழிவ தெந்நாளோ. 13.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 3. அடியார் வணக்கம்</p>
		
		<p>&nbsp;</p>
		
		<p>வெம்பந்தந் தீர்த்துலகாள் வேந்தன் திருஞான</p>
		
		<p>சம்பந் தனையருளாற் சாருநாள் எந்நாளோ. 1.</p>
		
		<p>&nbsp;</p>
		
		<p>ஏரின் சிவபோகம் இங்கிவற்கே என்னஉழ</p>
		
		<p>வாரங்கொள் செங்கையர்தாள் வாரம்வைப்ப தெந்நாளே. 2.</p>
		
		<p>&nbsp;</p>
		
		<p>பித்தரிறை என்றறிந்து பேதைபால் தூதனுப்பு</p>
		
		<p>வித்த தமிழ்ச்சமர்த்தர் மெய்புகழ்வ தெந்நாளோ. 3.</p>
		
		<p>&nbsp;</p>
		
		<p>போதவூர் நாடறியப் புத்தர்தமை வாதில்வென்ற</p>
		
		<p>வாதவூர் ஐயன்அன்பை வாஞ்சிப்ப தெந்நாளோ. 4.</p>
		
		<p>&nbsp;</p>
		
		<p>ஓட்டுடன்பற் றின்றி உலகைத் துறந்தசெல்வப்</p>
		
		<p>பட்டினத்தார் பத்ரகிரி பண்புணர்வ தெந்நாளோ. 5.</p>
		
		<p>&nbsp;</p>
		
		<p>கண்டதுபொய் என்றகண்டா காரசிவம் மெய்யெனவே</p>
		
		<p>விண்டசிவ வாக்கியர்தாள் மேவுநாள் எந்நாளோ. 6.</p>
		
		<p>&nbsp;</p>
		
		<p>சக்கர வர்த்தி தவராச யோகியெனும்</p>
		
		<p>மிக்கதிரு மூலன்அருள் மேவுநாள் எந்நாளோ. 7.</p>
		
		<p>&nbsp;</p>
		
		<p>கந்தரநு பூதிபெற்றுக் கந்தரநு பூதிசொன்ன</p>
		
		<p>எந்தைஅருள் நாடி இருக்குநாள் எந்நாளோ. 8.</p>
		
		<p>&nbsp;</p>
		
		<p>எண்ணரிய சித்தர் இமையோர் முதலான்</p>
		
		<p>பண்ணவர்கள் பத்தரருள் பாலிப்ப தெந்நாளோ. 9.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 4. யாக்கையைப் பழித்தல்</p>
		
		<p>&nbsp;</p>
		
		<p>சுக்கிலமும் நீருஞ் சொரிமலமும் நாறும்உடல்</p>
		
		<p>புக்குழலும் வாஞ்சையினிப் போதும்என்ப தெந்நாளோ. 1.</p>
		
		<p>&nbsp;</p>
		
		<p>நீர்க்குமிழி பூணமைத்து நின்றாலும் நில்லாமெய்</p>
		
		<p>பார்க்குமிடத் திதன்மேற் பற்றறுவ தெந்நாளோ. 2.</p>
		
		<p>&nbsp;</p>
		
		<p>காக்கைநரி செந்நாய் கழுகொருநாள் கூடியுண்டு</p>
		
		<p>தேக்குவிருந் தாம்உடலைச் சீஎன்ப தெந்நாளோ. 3.</p>
		
		<p>&nbsp;</p>
		
		<p>செங்கிருமி யாதி செனித்தசென்ம பூமியினை</p>
		
		<p>இங்கெனுட லென்னும் இழுக்கொழிவ தெந்நாளோ. 4.</p>
		
		<p>&nbsp;</p>
		
		<p>தத்துவர்தொண் ணூற்றறுவர் தாமாய்வாழ் இந்நாட்டைப்</p>
		
		<p>பித்தன்நான் என்னும் பிதற்றொழிவ தெந்நாளோ. 5.</p>
		
		<p>&nbsp;</p>
		
		<p>ஊனொன்றி நாதன் உணர்த்தும்அதை விட்டறிவேன்</p>
		
		<p>நானென்ற பாவிதலை நாணுநாள் எந்நாளோ. 6.</p>
		
		<p>&nbsp;</p>
		
		<p>வேலையிலா வேதன் விதித்தஇந்த்ர சாலவுடல்</p>
		
		<p>மாலைவியா பார மயக்கொழிவ தெந்நாளோ. 7.</p>
		
		<p>&nbsp;</p>
		
		<p>ஆழ்ந்து நினைக்கின் அரோசிகமாம் இவ்வுடலில்</p>
		
		<p>வாழ்ந்துபெறும் பேற்றை மதிக்குநாள் எந்நாளோ. 8.</p>
		
		<p>&nbsp;</p>
		
		<p>மும்மலச்சே றான முழுக்கும்பி பாகமெனும்</p>
		
		<p>இம்மலகா யத்துள் இகழ்ச்சிவைப்ப தெந்நாளோ. 9.</p>
		
		<p>&nbsp;</p>
		
		<p>நாற்றமிகக் காட்டு நவவாயில் பெற்றபசுஞ்</p>
		
		<p>சோற்றுத் துருத்தி சுமைஎன்ப தெந்நாளோ. 10.</p>
		
		<p>&nbsp;</p>
		
		<p>உருவிருப்ப வுள்ளேதான் ஊறும் மலக்கேணி</p>
		
		<p>அருவருப்பு வாழ்க்கையைக்கண் டஞ்சுநாள் எந்நாளோ. 11.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 5. மாதர் மயக்கருத்தல்</p>
		
		<p>&nbsp;</p>
		
		<p>மெய்வீசு நாற்றமெலாம் மிக்கமஞ்ச ளால்மறைத்துப்</p>
		
		<p>பொய்வீசும் வாயார் புலையொழிவ தெந்நாளோ. 1.</p>
		
		<p>&nbsp;</p>
		
		<p>திண்ணியநெஞ் சப்பறவை சிக்கக் குழற்காட்டில்</p>
		
		<p>கண்ணிவைப்போர் மாயங் கடக்குநாள் எந்நாளோ. 2.</p>
		
		<p>&nbsp;</p>
		
		<p>கண்டுமொழி பேசிமனங் கண்டுகொண்டு கைவிலையாக்</p>
		
		<p>கொண்டுவிடு மானார்பொய்க் கூத்தொழிவ தெந்நாளோ. 3.</p>
		
		<p>&nbsp;</p>
		
		<p>காமனைவா வென்றிருண்ட கண்வலையை வீசும்மின்னார்</p>
		
		<p>நாமம் மறந்தருளை நண்ணுநாள் எந்நாளோ. 4.</p>
		
		<p>&nbsp;</p>
		
		<p>கண்களில்வெண் பீளை கரப்பக் கருமையிட்ட</p>
		
		<p>பெண்கள்மயல் தப்பிப் பிழைக்குநாள் எந்நாளோ. 5.</p>
		
		<p>&nbsp;</p>
		
		<p>வீங்கித் தளர்ந்து விழுமுலையார் மேல்வீழ்ந்து</p>
		
		<p>தூங்குமதன் சோம்பைத் துடைக்குநாள் எந்நாளோ. 6.</p>
		
		<p>&nbsp;</p>
		
		<p>கச்சிருக்குங் கொங்கை கரும்பிருக்கும் இன்மாற்றம்</p>
		
		<p>வைச்சிருக்கும் மாதர் மயக்கொழிவ தெந்நாளோ. 7.</p>
		
		<p>&nbsp;</p>
		
		<p>பச்சென்ற கொங்கைப் பரப்பியர்பா ழானமயல்</p>
		
		<p>நச்சென் றறிந்தருளை நண்ணுநாள் எந்நாளோ. 8.</p>
		
		<p>&nbsp;</p>
		
		<p>உந்திச் சுழியால் உளத்தைச் சுழித்தகன</p>
		
		<p>தந்தித் தனத்தார் தமைமறப்ப தெந்நாளோ.&nbsp; 9.</p>
		
		<p>&nbsp;</p>
		
		<p>தட்டுவைத்த சேலைக் கொய்சகத்திற் சிந்தைஎல்லாங்</p>
		
		<p>கட்டிவைக்கும் மாயமின்னார் கட்டழிவ தெந்நாளோ. 10.</p>
		
		<p>&nbsp;</p>
		
		<p>ஆழாழி என்ன அளவுபடா வஞ்சநெஞ்சப்</p>
		
		<p>பாழான மாதர்மயல் பற்றொழிவ தெந்நாளோ. 11.</p>
		
		<p>&nbsp;</p>
		
		<p>தூயபனித் திங்கள் சுடுவதெனப் பித்தேற்றும்</p>
		
		<p>மாய மடவார் மயக்கொழிவ தெந்நாளோ. 12.</p>
		
		<p>&nbsp;</p>
		
		<p>ஏழைக் குறும்புசெய்யும் ஏந்திழையார் மோகமெனும்</p>
		
		<p>பாழைக் கடந்து பயிராவ தெந்நாளோ. 13.</p>
		
		<p>&nbsp;</p>
		
		<p>விண்டு மொழிகுளறி வேட்கைமது மொண்டுதருந்</p>
		
		<p>தொண்டியர்கள் கட்கடையிற் சுற்றொழிவ தெந்நாளோ. 14.</p>
		
		<p>&nbsp;</p>
		
		<p>மெய்யிற் சிவம்பிறக்க மேவும்இன்பம் போல்மாதர்</p>
		
		<p>பொய்யிலின் பின்றென்று பொருந்தாநாள் எந்நாளோ. 15.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 6. தத்துவ முறைமை</p>
		
		<p>&nbsp;</p>
		
		<p>ஐம்பூதத் தாலே அலக்கழிந்த தோடமற</p>
		
		<p>எம்பூத நாதனருள் எய்துநாள் எந்நாளோ. 1.</p>
		
		<p>&nbsp;</p>
		
		<p>சத்தமுத லாம்புலனிற் சஞ்சரித்த கள்வரெனும்</p>
		
		<p>பித்தர்பயந் தீர்ந்து பிழைக்குநாள் எந்நாளோ. 2.</p>
		
		<p>&nbsp;</p>
		
		<p>நாளும் பொறிவழியை நாடாத வண்ணம்எமை</p>
		
		<p>ஆளும் பொறியால் அருள்வருவ தெந்நாளோ. 3.</p>
		
		<p>&nbsp;</p>
		
		<p>வாக்காதி யானகன்ம மாயைதம்பால் வீண்காலம்</p>
		
		<p>போக்காமல் உண்மை பொருந்துநாள் எந்நாளோ. 4.</p>
		
		<p>&nbsp;</p>
		
		<p>மனமான வானரக்கைம் மாலையாக் காமல்</p>
		
		<p>எனையாள் அடிகளடி எய்துநாள் எந்நாளோ. 5.</p>
		
		<p>&nbsp;</p>
		
		<p>வேட்டைப் புலப்புலையர் மேவாத வண்ணமனக்</p>
		
		<p>காட்டைத் திருத்திக் கரைகாண்ப தெந்நாளோ. 6.</p>
		
		<p>&nbsp;</p>
		
		<p>உந்து பிறப்பிறப்பை உற்றுவிடா தெந்தையருள்</p>
		
		<p>வந்து பிறக்க மனமிறப்ப தெந்நாளோ. 7.</p>
		
		<p>&nbsp;</p>
		
		<p>புத்திஎனுந் துத்திப் பொறியரவின் வாய்த்தேரை</p>
		
		<p>ஒத்துவிடா தெந்தையருள் ஓங்குநாள் எந்நாளோ. 8.</p>
		
		<p>&nbsp;</p>
		
		<p>ஆங்கார மென்னுமத யானைவா யிற்கரும்பாய்</p>
		
		<p>ஏங்காமல் எந்தையருள் எய்துநாள் எந்நாளோ. 9.</p>
		
		<p>&nbsp;</p>
		
		<p>சித்தமெனும் பௌவத் திரைக்கடலில் வாழ்துரும்பாய்</p>
		
		<p>நித்தமலை யாதருளில் நிற்குநாள் எந்நாளோ. 10.</p>
		
		<p>&nbsp;</p>
		
		<p>வித்தியா தத்துவங்கள் ஏழும் வெருண்டோடச்</p>
		
		<p>சுத்தபர போகத்தைத் துய்க்குநாள் எந்நாளோ. 11.</p>
		
		<p>&nbsp;</p>
		
		<p>சுத்தவித்தை யேமுதலாத் தோன்றுமோர் ஐந்துவகைத்</p>
		
		<p>தத்துவத்தை நீங்கிஅருள் சாருநாள் எந்நாளோ. 12.</p>
		
		<p>&nbsp;</p>
		
		<p>பொல்லாத காமப் புலைத்தொழிலில் என்னறிவு</p>
		
		<p>செல்லாமல் நன்னெறியிற் சேருநாள் எந்நாளோ. 13.</p>
		
		<p>&nbsp;</p>
		
		<p>அடிகளடிக் கீழ்க்குடியாய் யாம்வாழா வண்ணங்</p>
		
		<p>குடிகெடுக்கும் பாழ்மடிமைக் கூறொழிவ தெந்நாளோ. 14.</p>
		
		<p>&nbsp;</p>
		
		<p>ஆன புறவிக்கருவி ஆறுபத்தும் மற்றுளவும்</p>
		
		<p>போனவழி யுங்கூடப் புல்முளைப்ப தெந்நாளோ. 15.</p>
		
		<p>&nbsp;</p>
		
		<p>அந்தகனுக் கெங்கும்இரு ளானவா றாஅறிவில்</p>
		
		<p>வந்தஇருள் வேலை வடியுநாள் எந்நாளோ. 16.</p>
		
		<p>&nbsp;</p>
		
		<p>புன்மலத்தைச் சேர்ந்துமல போதம் பொருந்துதல்போய்</p>
		
		<p>நின்மலத்தைச் சேர்ந்துமல நீங்குநாள் எந்நாளோ. 17.</p>
		
		<p>&nbsp;</p>
		
		<p>கண்டுகண்டுந் தேறாக் கலக்கமெல்லாந் தீர்வண்ணம்</p>
		
		<p>பண்டைவினை வேரைப் பறிக்குநாள் எந்நாளோ. 18.</p>
		
		<p>&nbsp;</p>
		
		<p>பைங்கூழ் வினைதான் படுசாவி யாகஎமக்</p>
		
		<p>கெங்கோன் கிரணவெயில் எய்துநாள் எந்நாளோ. 19.</p>
		
		<p>&nbsp;</p>
		
		<p>குறித்தவித மாதியாற் கூடும்வினை எல்லாம்</p>
		
		<p>வறுத்தவித்தாம் வண்ணம்அருள் வந்திடுநாள் எந்நாளோ. 20.</p>
		
		<p>&nbsp;</p>
		
		<p>சஞ்சிதமே யாதி சரக்கான முச்சேறும்</p>
		
		<p>வெந்தபொரி யாகஅருள் மேவுநாள் எந்நாளோ. 21.</p>
		
		<p>&nbsp;</p>
		
		<p>தேகமுதல் நான்காத் திரண்டொன்றாய் நின்றிலகும்</p>
		
		<p>மோகமிகு மாயை முடியுநாள் எந்நாளோ. 22.</p>
		
		<p>&nbsp;</p>
		
		<p>சத்த முதலாத் தழைத்திங் கெமக்குணர்த்துஞ்</p>
		
		<p>சுத்தமா மாயை தொடக்கறுவ தெந்நாளோ. 23.</p>
		
		<p>&nbsp;</p>
		
		<p>எம்மை வினையை இறையைஎம்பாற் காட்டாத</p>
		
		<p>அம்மை திரோதை அகலுநாள் எந்நாளோ. 24.</p>
		
		<p>&nbsp;</p>
		
		<p>நித்திரையாய் வந்து நினைவழிக்குங் கேவலமாஞ்</p>
		
		<p>சத்துருவை வெல்லுஞ் சமர்த்தறிவ எந்நாளோ. 25.</p>
		
		<p>&nbsp;</p>
		
		<p>சன்னல்பின்ன லான சகலமெனும் குப்பையிடை</p>
		
		<p>முன்னவன்ஞா னக்கனலை மூட்டுநாள் எந்நாளோ. 26.</p>
		
		<p>&nbsp;</p>
		
		<p>மாயா விகார மலமொழிசுத் தாவத்தை</p>
		
		<p>தோயா அருளைத் தொடருநாள் எந்நாளோ. 27.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 7. தன் உண்மை</p>
		
		<p>&nbsp;</p>
		
		<p>உடம்பறியும் என்னும்அந்த ஊழலெல்லாந் தீரத்</p>
		
		<p>திடம்பெறவே எம்மைத் தெரிசிப்ப தெந்நாளோ.&nbsp; 1.</p>
		
		<p>&nbsp;</p>
		
		<p>செம்மையறி வாலறிந்து தேகாதிக் குள்ளிசைந்த</p>
		
		<p>எம்மைப் புலப்படவே யாமறிவ தெந்நாளோ. 2.</p>
		
		<p>&nbsp;</p>
		
		<p>தத்துவமாம் பாழ்த்த சடவுருவைத் தான்சுமந்த</p>
		
		<p>சித்துருவாம் எம்மைத் தெரிசிப்ப தெந்நாளோ. 3.</p>
		
		<p>&nbsp;</p>
		
		<p>பஞ்சப் பொறியைஉயி ரென்னும் அந்தப் பஞ்சமறச்</p>
		
		<p>செஞ்செவே எம்மைத் தெரிசிப்ப தெந்நாளோ. 4.</p>
		
		<p>&nbsp;</p>
		
		<p>அந்தக் கரணமுயி ராமென்ற அந்தரங்க</p>
		
		<p>சிந்தைக் கணத்தில்எம்மைத் தேர்ந்தறிவ தெந்நாளோ. 5.</p>
		
		<p>&nbsp;</p>
		
		<p>முக்குணத்தைச் சீவனென்னும் மூடத்தை விட்டருளால்</p>
		
		<p>அக்கணமே எம்மை அறிந்துகொள்வ தெந்நாளோ. 6.</p>
		
		<p>&nbsp;</p>
		
		<p>காலைஉயிர் என்னுங் கலாதிகள்சொற் கேளாமல்</p>
		
		<p>சீலமுடன் எம்மைத் தெளிந்துகொள்வ தெந்நாளோ. 7.</p>
		
		<p>&nbsp;</p>
		
		<p>வான்கெடுத்துத் தேடும் மதிகேடர் போலஎமை</p>
		
		<p>நான்கெடுத்துத் தேடாமல் நன்கறிவ தெந்நாளோ. 8.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 8. அருளியல்பு</p>
		
		<p>&nbsp;</p>
		
		<p>ஈனந் தருநா அதுநமக்கு வேண்டாவென்</p>
		
		<p>றானந்த நாட்டில் அவதரிப்ப தெந்நாளோ. 1.</p>
		
		<p>&nbsp;</p>
		
		<p>பொய்க்காட்சி யான புவனத்தை விட்டருளாம்</p>
		
		<p>மெய்க்காட்சி யாம்புவனம் மேவுநாள் தெந்நாளோ. 2.</p>
		
		<p>&nbsp;</p>
		
		<p>ஆதியந்தங் காட்டாமல் அம்பரம்போ லேநிறைந்த</p>
		
		<p>தீதில் அருட்கடலைச் சேருநாள் எந்நாளோ. 3.</p>
		
		<p>&nbsp;</p>
		
		<p>எட்டுத் திசைக்கீழ்மேல் எங்கும் பெருகிவரும்</p>
		
		<p>வெட்டவெளி விண்ணாற்றின் மெய்தோய்வ தெந்நாளோ. 4.</p>
		
		<p>&nbsp;</p>
		
		<p>சூதான மென்று சுருதிஎல்லாம் ஓலமிடும்</p>
		
		<p>மீதான மானவெற்பை மேவுநாள் எந்நாளோ. 5.</p>
		
		<p>&nbsp;</p>
		
		<p>வெந்துவெடிக் கின்றசிந்தை வெப்பகலத் தண்ணருளாய்</p>
		
		<p>வந்துபொழி கின்ற மழைகாண்ப தெந்நாளோ. 6.</p>
		
		<p>&nbsp;</p>
		
		<p>சூரியர்கள் சந்திரர்கள் தோன்றாச் சுயஞ்சோதிப்</p>
		
		<p>பூரணதே யத்திற் பொருந்துநாள் எந்நாளோ. 7.</p>
		
		<p>&nbsp;</p>
		
		<p>கன்றுமன வெப்பக் கலக்கமெலாந் தீரஅருள்</p>
		
		<p>தென்றல்வந்து வீசுவெளி சேருநாள் எந்நாளோ. 8.</p>
		
		<p>&nbsp;</p>
		
		<p>கட்டுநமன் செங்கோல் கடாவடிக்குங் கோலாக</p>
		
		<p>வெட்ட வெளிப்பொருளை மேவுநாள் எந்நாளோ. 9.</p>
		
		<p>&nbsp;</p>
		
		<p>சாலக் கபாடத் தடைதீர எம்பெருமான்</p>
		
		<p>ஓலக்க மண்டபத்துள் ஓடுநாள் எந்நாளோ. 10.</p>
		
		<p>&nbsp;</p>
		
		<p>விண்ணவன்தா ளென்னும் விரிநிலா மண்டபத்தில்</p>
		
		<p>தண்ணீர் அருந்தித் தளர்வொழிவ தெந்நாளோ. 11.</p>
		
		<p>&nbsp;</p>
		
		<p>வெய்யபுவி பார்த்து விழித்திருந்த அல்லலறத்</p>
		
		<p>துய்ய அருளில துயிலுநாள் எந்நாளோ. 12.</p>
		
		<p>&nbsp;</p>
		
		<p>வெய்ய பிறவிவெயில் வெப்பமெல்லாம் விட்டகல</p>
		
		<p>ஐயனடி நீழல் அணையுநாள் எந்நாளோ. 13.</p>
		
		<p>&nbsp;</p>
		
		<p>வாதைப் பிறவி வளைகடலை நீந்தஐயன்</p>
		
		<p>பாதப் புணைஇணையைப் பற்றுநாள் எந்நாளோ. 14.</p>
		
		<p>&nbsp;</p>
		
		<p>ஈனமில்லா மெய்பொருளை இம்மையிலே காணவெளி</p>
		
		<p>ஞானமெனும் அஞ்சனத்தை நான்பெறுவ தெந்நாளோ. 15.</p>
		
		<p>&nbsp;</p>
		
		<p>எல்லாம் இறந்தவிடத் தெந்தைநிறை வாம்வடிவைப்</p>
		
		<p>புல்லாமற் புல்லிப் புணருநாள் எந்நாளோ. 16.</p>
		
		<p>&nbsp;</p>
		
		<p>சடத்துளுயிர் போலெமக்குத் தானுயிராய் ஞானம்</p>
		
		<p>நடத்துமுறை கண்டுபணி நாம்விடுவ தெந்நாளோ. 17.</p>
		
		<p>&nbsp;</p>
		
		<p>எக்கணுமாந் துன்ப இருட்கடலை விட்டருளால்</p>
		
		<p>மிக்ககரை ஏறி வெளிப்படுவ தெந்நாளோ. 18.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 9. பொருளியல்பு</p>
		
		<p>&nbsp;</p>
		
		<p>கைவிளக்கின் பின்னேபோய்க் காண்பார்போல் மெய்ஞ்ஞான</p>
		
		<p>மெய்விளக்கின் பின்னேபோய் மெய்காண்ப தெந்நாளோ. 1.</p>
		
		<p>&nbsp;</p>
		
		<p>கேடில்பசு பாசமெல்லாங் கீழ்ப்படவுந் தானேமேல்</p>
		
		<p>ஆடுஞ் சுகப்பொருளுக் கன்புறுவ தெந்நாளோ. 2.</p>
		
		<p>&nbsp;</p>
		
		<p>ஆணவத்தை நீக்கி அறிவூடே ஐவகையாக்</p>
		
		<p>காணவத்தைக் கப்பாலைக் காணுநாள் எந்நாளோ. 3.</p>
		
		<p>&nbsp;</p>
		
		<p>நீக்கப் பிரியா நினைக்கமறக் கக்கூடாப்</p>
		
		<p>போக்குவர வற்ற பொருளணைவ தெந்நாளோ. 4.</p>
		
		<p>&nbsp;</p>
		
		<p>அண்டருக்கும் எய்ப்பில்வைப்பாம் ஆரமுதை என்அகத்தில்</p>
		
		<p>கண்டுகொண்டு நின்று களிக்கும்நாள் எந்நாளோ. 5.</p>
		
		<p>&nbsp;</p>
		
		<p>காட்டுந் திருவருளே கண்ணாகக் கண்டுபர</p>
		
		<p>வீட்டின்ப மெய்ப்பொருளை மேவுநாள் எந்நாளோ. 6.</p>
		
		<p>&nbsp;</p>
		
		<p>நானான தன்மை நழுவியே எவ்வுயிர்க்குந்</p>
		
		<p>தானான உண்மைதனைச் சாருநாள் எந்நாளோ. 7.</p>
		
		<p>&nbsp;</p>
		
		<p>சிந்தை மறந்து திருவருளாய் நிற்பவர்பால்</p>
		
		<p>வந்தபொருள் எம்மையுந்தான் வாழ்விப்ப தெந்நாளோ. 8.</p>
		
		<p>&nbsp;</p>
		
		<p>எள்ளுக்குள் எண்ணெய்போல் எங்கும் வியாபகமாய்</p>
		
		<p>உள்ளஒன்றை உள்ளபடி ஓருநாள் எந்நாளோ. 9.</p>
		
		<p>&nbsp;</p>
		
		<p>அருவுருவம் எல்லாம் அகன்றதுவா யான</p>
		
		<p>பொருளெமக்கு வந்து புலப்படுவ தெந்நாளோ. 10.</p>
		
		<p>&nbsp;</p>
		
		<p>ஆரணமுங் காணா அகண்டிதா காரபரி</p>
		
		<p>பூரணம்வந் தெம்மைப் பொருந்துநாள் எந்நாளோ. 11.</p>
		
		<p>&nbsp;</p>
		
		<p>சத்தொடுசித் தாகித் தயங்கியஆ னந்தபரி</p>
		
		<p>சுத்த அகண்டசிவந் தோன்றுநாள் எந்நாளோ. 12.</p>
		
		<p>&nbsp;</p>
		
		<p>எங்கெங்கும் பார்த்தாலும் இன்புருவாய் நீக்கமின்றித்</p>
		
		<p>தங்குந் தனிப்பொருளைச் சாருநாள் எந்நாளோ. 13.</p>
		
		<p>&nbsp;</p>
		
		<p>அடிமுடிகாட் டாதசுத்த அம்பரமாஞ் சோதிக்</p>
		
		<p>கடுவெளிவந் தென்னைக் கலக்குநாள் எந்நாளோ. 14.</p>
		
		<p>&nbsp;</p>
		
		<p>ஒன்றனையுங் காட்டா உளத்திருளைச் சூறையிட்டு</p>
		
		<p>நின்றபரஞ் சோதியுடன் நிற்குநாள் எந்நாளோ. 15.</p>
		
		<p>&nbsp;</p>
		
		<p>எந்தச் சமயம் இசைந்தும்அறி வூடறிவாய்</p>
		
		<p>வந்தபொரு ளேபொருளா வாஞ்சிப்ப தெந்நாளோ. 16.</p>
		
		<p>&nbsp;</p>
		
		<p>எவ்வாறிங் குற்றுணர்ந்தார் யாவர் அவர்தமக்கே</p>
		
		<p>அவ்வாறாய் நின்றபொருட் கன்புவைப்ப தெந்நாளோ. 17.</p>
		
		<p>&nbsp;</p>
		
		<p>பெண்ணாண் அலியெனவும் பேசாமல் என்அறிவின்</p>
		
		<p>கண்ணூடே நின்றஒன்றைக் காணுநாள் எந்நாளோ. 18.</p>
		
		<p>&nbsp;</p>
		
		<p>நினைப்பும் மறப்பும்அற நின்றபரஞ் சோதி</p>
		
		<p>தனைப்புலமா என்னறிவிற் சந்திப்ப தெந்நாளோ. 19.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 10. ஆனந்த இயல்பு</p>
		
		<p>&nbsp;</p>
		
		<p>பேச்சுமூச் சில்லாத பேரின்ப வெள்ளமுற்று</p>
		
		<p>நீச்சுநிலை காணாமல் நிற்குநாள் எந்நாளோ. 1.</p>
		
		<p>&nbsp;</p>
		
		<p>சித்தந் தெளிந்தோர் தெளிவில் தெளிவான</p>
		
		<p>சுத்த சுகக்கடலுள் தோயுநாள் எந்நாளோ. 2.</p>
		
		<p>&nbsp;</p>
		
		<p>சிற்றின்பம் உண்டூழ் சிதையஅனந் தங்கடல்போல்</p>
		
		<p>முற்றின்ப வெள்ளம்எமை மூடுநாள் எந்நாளோ. 3.</p>
		
		<p>&nbsp;</p>
		
		<p>எல்லையில்பே ரின்பமயம் எப்படிஎன் றோர்தமக்குச்</p>
		
		<p>சொல்லறியா ஊமர்கள்போற் சொல்லுநாள் எந்நாளோ. 4.</p>
		
		<p>&nbsp;</p>
		
		<p>அண்டரண்ட கோடி அனைத்தும் உகாந்தவெள்ளங்</p>
		
		<p>கொண்டதெனப் பேரின்பங் கூடுநாள் எந்நாளோ. 5.</p>
		
		<p>&nbsp;</p>
		
		<p>ஆதியந்த மில்லாத ஆதிஅ நாதிஎனுஞ்</p>
		
		<p>சோதிஇன்பத் தூடே துளையுநாள் எந்நாளோ. 6.</p>
		
		<p>&nbsp;</p>
		
		<p>சாலோக மாதி சவுக்கியமும் விட்டநம்பால்</p>
		
		<p>மேலான ஞானஇன்பம் மேவ்ய்நாள் எந்நாளோ. 7.</p>
		
		<p>&nbsp;</p>
		
		<p>தற்பரத்தி னுள்ளேயுஞ் சாலோக மாதியெனும்</p>
		
		<p>பொற்பறிந்தா னந்தம் பொருந்துநாள் எந்நாளோ. 8.</p>
		
		<p>&nbsp;</p>
		
		<p>உள்ளத்தி னுள்ளே தான் ஊறுஞ் சிவானந்த</p>
		
		<p>வெள்ளந் துளைந்து விடாய்தீர்வ தெந்நாளோ. 9.</p>
		
		<p>&nbsp;</p>
		
		<p>கன்னலுடன் முக்கனியுங் கற்கண்டுஞ் சீனியுமாய்</p>
		
		<p>மன்னும்இன்ப ஆரமுதை வாய்மடுப்ப தெந்நாளோ. 10.</p>
		
		<p>&nbsp;</p>
		
		<p>மண்ணூ டுழன்ற மயக்கமெல்லாந் தீர்ந்திடவும்</p>
		
		<p>விண்ணூ டெழுந்தசுகம் மேவுநாள் எந்நாளோ. 11.</p>
		
		<p>&nbsp;</p>
		
		<p>கானற் சலம்போன்ற கட்டுழலைப் பொய்தீர</p>
		
		<p>வானமுத வாவி மருவுநாள் எந்நாளோ. 12.</p>
		
		<p>&nbsp;</p>
		
		<p>தீங்கரும்பென் றால்இனியா தின்றால் இனிப்பனபோல்</p>
		
		<p>பாங்குறும்பே ரின்பம் படைக்குநாள் எந்நாளோ. 13.</p>
		
		<p>&nbsp;</p>
		
		<p>புண்ணியபா வங்கள் பொருந்தாமெய் யன்பரெல்லாம்</p>
		
		<p>நண்ணியபே ரின்பசுகம் நானணைவ தெந்நாளோ. 14.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 11. அன்புநிலை</p>
		
		<p>&nbsp;</p>
		
		<p>தக்கரவி கண்ட சரோருகம்போல் என்னிதயம்</p>
		
		<p>மிக்கஅருள் கண்டு விகசிப்ப தெந்நாளோ. 1.</p>
		
		<p>&nbsp;</p>
		
		<p>வானமுகில் கண்ட மயூரபட்சி போலஐயன்</p>
		
		<p>ஞானநடங் கண்டு நடிக்குநாள் எந்நாளோ. 2.</p>
		
		<p>&nbsp;</p>
		
		<p>சந்திரனை நாடுஞ் சகோரபட்சி போல்அறிவில்</p>
		
		<p>வந்தபரஞ் சோதியையான் வாஞ்சிப்ப தெந்நாளோ. 3.</p>
		
		<p>&nbsp;</p>
		
		<p>சூத்திரமெய்ப் புற்றகத்துக் குண்டலிப்பாம் பொன்றாட்டுஞ்</p>
		
		<p>சித்தனைஎன் கண்ணால் தரிசிப்ப தெந்நாளோ. 4.</p>
		
		<p>&nbsp;</p>
		
		<p>அந்தரத்தே நின்றாடும் ஆனந்தக் கூத்தனுக்கென்</p>
		
		<p>சிந்தை திறைகொடுத்துச் சேவிப்ப தெந்நாளோ. 5.</p>
		
		<p>&nbsp;</p>
		
		<p>கள்ளனிவன் என்றுமெள்ளக் கைவிடுதல் காரியமோ</p>
		
		<p>வள்ளலே என்று வருந்துநாள் எந்நாளோ. 6.</p>
		
		<p>&nbsp;</p>
		
		<p>விண்ணாடர் காணா விமலா பரஞ்சோதி</p>
		
		<p>அண்ணாவா வாவென் றரற்றுநாள் எந்நாளோ. 7.</p>
		
		<p>&nbsp;</p>
		
		<p>ஏதேது செய்தாலும் என்பணிபோய் நின்பணியாம்</p>
		
		<p>மாதேவா என்று வருந்துநாள் எந்நாளோ. 8.</p>
		
		<p>&nbsp;</p>
		
		<p>பண்டுங்கா ணேன்நான் பழம்பொருளே இன்றும்உனைக்</p>
		
		<p>கண்டுங்கா ணேன்எனவுங் கைகுவிப்ப தெந்நாளோ. 9.</p>
		
		<p>&nbsp;</p>
		
		<p>பொங்கேத மான புழுக்கமெலாந் தீரஇன்பம்</p>
		
		<p>எங்கேஎங் கேஎன் றிரங்குநாள் எந்நாளோ. 10.</p>
		
		<p>&nbsp;</p>
		
		<p>கடலின்மடை கண்டதுபோற் கண்ணீ ராறாக</p>
		
		<p>உடல்வெதும்பி மூர்ச்சித் துருகுநாள் எந்நாளோ. 11.</p>
		
		<p>&nbsp;</p>
		
		<p>புலர்ந்தேன் முகஞ்சருகாய்ப் போனேன்நிற் காண</p>
		
		<p>அலந்தேன்என் றேங்கி அழுங்குநாள் எந்நாளோ. 12.</p>
		
		<p>&nbsp;</p>
		
		<p>புண்ணீர்மை யாளர் புலம்புமா போற்புலம்பிக்</p>
		
		<p>கண்ணீருங் கம்பலையுங் காட்டுநாள் எந்நாளோ. 13.</p>
		
		<p>&nbsp;</p>
		
		<p>போற்றேனென் றாலும்என்னைப் புந்திசெயும் வேதனைக்கிங்</p>
		
		<p>காற்றேன்ஆற் றேனென் றரற்றுநாள் எந்நாளோ. 14.</p>
		
		<p>&nbsp;</p>
		
		<p>பொய்ம்முடங்கும் பூமிசில போட்டலறப் பூங்கமலன்</p>
		
		<p>கைம்முடங்க நான்சனனக் கட்டறுவ தெந்நாளோ. 15.</p>
		
		<p>&nbsp;</p>
		
		<p>கற்குணத்தைப் போன்றவஞ்சக் காரர்கள்கை கோவாமல்</p>
		
		<p>நற்குணத்தார் கைகோத்து நான்திரிவ தெந்நாளோ. 16.</p>
		
		<p>&nbsp;</p>
		
		<p>துட்டனைமா மாயைச் சுழல்நீக்கி அந்தரமே</p>
		
		<p>விட்டனையோ என்று வியக்குநாள் எந்நாளோ. 17.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 12. அன்பர் நெறி</p>
		
		<p>&nbsp;</p>
		
		<p>அத்துவா எல்லாம் அடங்கச்சோ தித்தபடிச்</p>
		
		<p>சித்துருவாய் நின்றார் தெளிவறிவ தெந்நாளோ. 1.</p>
		
		<p>&nbsp;</p>
		
		<p>மூச்சற்றுச் சிந்தை முயற்சியற்று மூதறிவாய்ப்</p>
		
		<p>பேச்சற்றோர் பெற்றஒன்றைப் பெற்றிடுநாள் எந்நாளோ. 2.</p>
		
		<p>&nbsp;</p>
		
		<p>கோட்டாலை யான குணமிறந்த நிர்க்குணத்தோர்</p>
		
		<p>தேட்டாலே தேடுபொருள் சேருநாள் தெந்நாளோ. 3.</p>
		
		<p>&nbsp;</p>
		
		<p>கெடுத்தே பசுத்துவத்தைக் கேடிலா ஆனந்தம்</p>
		
		<p>அடுத்தோ ரடுத்தபொருட் கார்வம்வைப்ப தெந்நாளோ. 4.</p>
		
		<p>&nbsp;</p>
		
		<p>கற்கண்டால் ஓடுகின்ற காக்கைபோல் பொய்ம்மாயச்</p>
		
		<p>சொற்கண்டால் ஓடும்அன்பர் தோய்வறிவ தெந்நாளோ. 5.</p>
		
		<p>&nbsp;</p>
		
		<p>மெய்த்தகுலங் கல்விபுனை வேடமெலாம் ஓடவிட்ட</p>
		
		<p>சித்தரொன்றுஞ் சேராச் செயலறிவ தெந்நாளோ. 6.</p>
		
		<p>&nbsp;</p>
		
		<p>குற்றச் சமயக் குறும்படர்ந்து தற்போதம்</p>
		
		<p>அற்றவர்கட் கற்றபொருட் கன்புவைப்ப தெந்நாளோ. 7.</p>
		
		<p>&nbsp;</p>
		
		<p>தர்க்கமிட்டுப் பாழாஞ் சமயக் குதர்க்கம்விட்டு</p>
		
		<p>நிற்குமவர் கண்டவழி நேர்பெறுவ தெந்நாளோ. 8.</p>
		
		<p>&nbsp;</p>
		
		<p>வீறியவே தாந்தமுதல் மிக்க கலாந்தம்வரை</p>
		
		<p>ஆறுமுணர்ந் தோருணர்வுக் கன்புவைப்ப தெந்நாளோ. 9.</p>
		
		<p>&nbsp;</p>
		
		<p>கண்டஇட மெல்லாங் கடவுள்மயம் என்றறிந்து</p>
		
		<p>கொண்டநெஞ்சர் நேயநெஞ்சிற் கொண்டிருப்ப தெந்நாளோ. 10.</p>
		
		<p>&nbsp;</p>
		
		<p>பாக்கியங்க ளெல்லாம் பழுத்து மனம்பழுத்தோர்</p>
		
		<p>நோக்குந் திருக்கூத்தை நோக்குநாள் எந்நாளோ. 11.</p>
		
		<p>&nbsp;</p>
		
		<p>எவ்வுயிருந் தன்னுயிர்போல் எண்ணுந் தபோதனர்கள்</p>
		
		<p>செவ்வறிவை நாடிமிகச் சிந்தைவைப்ப தெந்நாளோ. 12.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 13. அறிஞர் உரை</p>
		
		<p>&nbsp;</p>
		
		<p>இருநிலனாய்த் தீயாகி என்றதிருப் பாட்டின்</p>
		
		<p>பெருநிலையைக் கண்டணைந்து பேச்சறுவ தெந்நாளோ. 1.</p>
		
		<p>&nbsp;</p>
		
		<p>அற்றவர்கட் கற்றசிவன் ஆமென்ற அத்துவித</p>
		
		<p>முற்றுமொழி கண்டருளில் மூழ்குநாள் எந்நாளோ. 2.</p>
		
		<p>&nbsp;</p>
		
		<p>தானென்னை முன்படைத்தான் என்ற தகவுரையை</p>
		
		<p>நானென்னா உண்மைபெற்று நாமுணர்வ தெந்நாளோ. 3.</p>
		
		<p>&nbsp;</p>
		
		<p>என்னுடைய தோழனுமாய் என்ற திருப்பாட்டின்</p>
		
		<p>நன்னெறியைக் கண்டுரிமை நாஞ்செய்வ தெந்நாளோ. 4.</p>
		
		<p>&nbsp;</p>
		
		<p>ஆருடனே சேரும் அறிவென்ற அவ்வுரையைத்</p>
		
		<p>தேரும் படிக்கருள்தான் சேருநாள் எந்நாளோ. 5.</p>
		
		<p>&nbsp;</p>
		
		<p>உன்னில்உன்னும் என்ற உறுமொழியால் என்னிதயந்</p>
		
		<p>தன்னில்உன்னி நன்னெறியைச் சாருநாள் எந்நாளோ. 6.</p>
		
		<p>&nbsp;</p>
		
		<p>நினைப்பறவே தான்நினைந்தேன் என்றநிலை நாடி</p>
		
		<p>அனைத்துமாம் அப்பொருளில் ஆழுநாள் எந்நாளோ. 7.</p>
		
		<p>&nbsp;</p>
		
		<p>சென்றுசென் றேயணுவாய்த் தேய்ந்துதேய்ந் தொன்றாகி</p>
		
		<p>நின்றுவிடும் என்றநெறி நிற்குநாள் எந்நாளோ. 8.</p>
		
		<p>&nbsp;</p>
		
		<p>ஆதியந்த மில்லா அரியபரஞ் சோதிஎன்ற</p>
		
		<p>நீதிமொழி கண்டதுவாய் நிற்குநாள் எந்நாளோ. 9.</p>
		
		<p>&nbsp;</p>
		
		<p>பிறிதொன்றி லாசையின்றிப் பெற்றிருந்தேன் என்ற&nbsp;</p>
		
		<p>நெறியுடையான் சொல்லில்நிலை நிற்குநாள் எந்நாளோ. 10.</p>
		
		<p>&nbsp;</p>
		
		<p>திரையற்ற நீர்போல் தெளியஎனத் தேர்ந்த</p>
		
		<p>உரைபற்றி உற்றங்கு ஒடுங்குநாள் எந்நாளோ. 11.</p>
		
		<p>&nbsp;</p>
		
		<p>அறியா அறிவில் அவிழ்ந்தேற என்ற</p>
		
		<p>நெறியாம் உரையுணர்ந்து நிற்குநாள் எந்நாளோ. 12.</p>
		
		<p>&nbsp;</p>
		
		<p>எனக்குள்நீ என்றும் இயற்கையாப் பின்னும்</p>
		
		<p>உனக்குள்நான் என்ற உறுதிகொள்வ தெந்நாளோ. 13.</p>
		
		<p>&nbsp;</p>
		
		<p>அறிவை அறிவதுவே யாகும் பொருளென்று</p>
		
		<p>உறுதிசொன்ன உண்மையினை ஒருநாள் எந்நாளோ. 14.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 14. நிற்குநிலை</p>
		
		<p>&nbsp;</p>
		
		<p>பண்ணின் இசைபோலப் பரமன்பால் நின்றதிறன்</p>
		
		<p>எண்ணி அருளாகி இருக்குநாள் எந்நாளோ. 1.</p>
		
		<p>&nbsp;</p>
		
		<p>அறிவோ டறியாமை அற்றறிவி னூடே</p>
		
		<p>குறியி லறிவுவந்து கூடுநாள் எந்நாளோ. 2.</p>
		
		<p>&nbsp;</p>
		
		<p>சொல்லால் மனத்தால் தொடராச்சம் பூரணத்தில்</p>
		
		<p>நில்லா நிலையாய் நிலைநிற்ப தெந்நாளோ.&nbsp; 3.</p>
		
		<p>&nbsp;</p>
		
		<p>செங்கதிரின் முன்மதியந் தேசடங்கி நின்றிடல்போல்</p>
		
		<p>அங்கணனார் தாளில் அடங்குநாள் எந்நாளோ. 4.</p>
		
		<p>&nbsp;</p>
		
		<p>வானூ டடங்கும் வளிபோல இன்புருவாங்</p>
		
		<p>கோனூ டடங்குங் குறிப்பறிவ தெந்நாளோ. 5.</p>
		
		<p>&nbsp;</p>
		
		<p>செப்பரிய தண்கருணைச் சிற்சுகனார் பூரணத்தில்</p>
		
		<p>அப்பினிடை உப்பாய் அணையுநாள் எந்நாளோ. 6.</p>
		
		<p>&nbsp;</p>
		
		<p>தூய அறிவான சுகரூப சோதிதன்பால்</p>
		
		<p>தீயில் இரும்பென்னத் திகழுநாள் எந்நாளோ. 7.</p>
		
		<p>&nbsp;</p>
		
		<p>தீதணையாக் கர்ப்பூர தீபமென நான்கண்ட</p>
		
		<p>சோதியுட னொன்றித் துரிசறுவ தெந்நாளோ. 8.</p>
		
		<p>&nbsp;</p>
		
		<p>ஆராருங் காணாத அற்புதனார் பொற்படிக்கீழ்</p>
		
		<p>நீரார் நிழல்போல் நிலாவுநாள் எந்நாளோ. 9.</p>
		
		<p>&nbsp;</p>
		
		<p>எட்டத் தொலையாத எந்தைபிரான் சந்நிதியில்</p>
		
		<p>பட்டப் பகல்விளக்காய்ப் பண்புறுவ் தெந்நாளோ. 10.</p>
		
		<p>&nbsp;</p>
		
		<p>கருப்புவட்டா வாய்மடுத்துக் கண்டார்நாப் போல்</p>
		
		<p>விருப்புவட்டா இன்புருவை மேவுநாள் எந்நாளோ. 11.</p>
		
		<p>&nbsp;</p>
		
		<p>துச்சப் புலனால் சுழலாமல் தண்ணருளால்</p>
		
		<p>உச்சிக் கதிர்ப்படிகம் ஒவ்வுநாள் எந்நாளோ. 12.</p>
		
		<p>&nbsp;</p>
		
		<p>இம்மா நிலத்தில் இருந்தபடி யேயிருந்து</p>
		
		<p>சும்மா அருளைத் தொடருநாள் எந்நாளோ. 13.</p>
		
		<p>&nbsp;</p>
		
		<p>தானவனாந் தன்மைஎய்தித் தண்டமென அண்டமெங்கும்</p>
		
		<p>ஞான மதயானை நடத்துநாள் எந்நாளோ. 14.</p>
		
		<p>&nbsp;</p>
		
		<p>ஒன்றிரண்டு மில்லதுவாய் ஒன்றிரண்டு முள்ளதுவாய்</p>
		
		<p>நின்ற சமத்துநிலை நோபெறுவ தெந்நாளோ. 15.</p>
		
		<p>&nbsp;</p>
		
		<p>பாசம் அகலாமல் பதியில் கலவாமல்</p>
		
		<p>மாசில் சமத்துமுத்தி வாய்க்குநாள் எந்நாளோ. 16.</p>
		
		<p>&nbsp;</p>
		
		<p>சிற்றறிவு மெள்ளச் சிதைந்தெம்மான் பேரறிவை</p>
		
		<p>உற்றறியா வண்ணமறிந் தோங்குநாள் எந்நாளோ. 17.</p>
		
		<p>&nbsp;</p>
		
		<p>தந்திரத்தை மந்திரத்தைச் சாரின்நவை யாம் அறிவென்</p>
		
		<p>றெந்தையுணர் வேவடிவாய் எய்துநாள் எந்நாளோ. 18.</p>
		
		<p>&nbsp;</p>
		
		<p>போக்குவர வற்றவெளி போல்நிறைந்த போதநிலை</p>
		
		<p>நீக்கமறக் கூடி நினைப்பறுவ தெந்நாளோ. 19.</p>
		
		<p>&nbsp;</p>
		
		<p>காண்பானுங் காட்டுவதுங் காட்சியுமாய் நின்றஅந்த</p>
		
		<p>வீண்பாவம் போய்அதுவாய் மேவுநாள் எந்நாளோ. 20.</p>
		
		<p>&nbsp;</p>
		
		<p>வாடாதே நானாவாய் மாயாதே எங்கோவை</p>
		
		<p>நாடாதே நாடி நலம்பெறுவ தெந்நாளோ. 21.</p>
		
		<p>&nbsp;</p>
		
		<p>ஆடலையே காட்டிஎன தாடலொழித் தாண்டான்பொன்</p>
		
		<p>தாள்தலைமேல் சூடித் தழைக்குநாள் எந்நாளோ. 22.</p>
		
		<p>&nbsp;</p>
		
		<p>மேலொடுகீ ழில்லாத வித்தகனார் தம்முடனே</p>
		
		<p>பாலொடுநீர் போற்கலந்து பண்புறுவ தெந்நாளோ. 23.</p>
		
		<p>&nbsp;</p>
		
		<p>அறியா தறிந்தெமையாள் அண்ணலை நாமாகக்</p>
		
		<p>குறியாத வண்ணங் குறிக்குநாள் எந்நாளோ. 24.</p>
		
		<p>&nbsp;</p>
		
		<p>ஓராமல் மந்திரமும் உன்னாமல் நம்பரனைப்</p>
		
		<p>பாராமற் பார்த்துப் பழகுநாள் எந்நாளோ. 25.</p>
		
		<p>&nbsp;</p>
		
		<p>ஊன்பற்றும் என்னோ டுறவுபற்றும் பூரணன்பால்</p>
		
		<p>வான்பற்றுங் கண்போல் மருவுநாள் எந்நாளோ. 26.</p>
		
		<p>&nbsp;</p>
		
		<p>ஆண்டான் மவுனி அளித்தஅறி வாலறிவைத்</p>
		
		<p>தூண்டாமல் தூண்டித் துலங்குநாள் எந்நாளோ. 27.</p>
		
		<p>&nbsp;</p>
		
		<p>ஆணவத்தொ டத்துவித மானபடி மெஞ்ஞானத்</p>
		
		<p>தாணுவினோ டத்துவிதஞ் சாருநாள் எந்நாளோ. 28.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; 15. நிலைபிரிந்தோர் கூடுதற் குபாயம்</p>
		
		<p>&nbsp;</p>
		
		<p>கன்மநெறி தப்பிற் கடுநரகென் றெந்நாளும்</p>
		
		<p>நன்மைதரு ஞானநெறி நானணைவ தெந்நாளோ. 1.</p>
		
		<p>&nbsp;</p>
		
		<p>ஞானநெறி தானே நழுவிடினும் முப்பதத்துள்</p>
		
		<p>ஆனமுத்தி நல்குமென அன்புறுவ தெந்நாளோ. 2.</p>
		
		<p>&nbsp;</p>
		
		<p>பன்மார்க்க மான பலஅடிபட் டேனுமொரு</p>
		
		<p>சொன்மார்க்கங் கண்டு துலங்குநாள் எந்நாளோ. 3.</p>
		
		<p>&nbsp;</p>
		
		<p>அத்துவுத மென்ற அந்நியச்சொற் கண்டுணர்ந்து</p>
		
		<p>சுத்த சிவத்தைத் தொடருநாள் எந்நாளோ. 4.</p>
		
		<p>&nbsp;</p>
		
		<p>கேட்டல்முதல் நான்காலே கேடிலா நாற்பதமும்</p>
		
		<p>வாட்டமற எனக்கு வாய்க்குநாள் எந்நாளோ. 5.</p>
		
		<p>&nbsp;</p>
		
		<p>என்னதுயான் என்பதற எவ்விடமும் என்னாசான்</p>
		
		<p>சந்நிதியாக் கண்டுநிட்டை சாதிப்ப தெந்நாளோ. 6.</p>
		
		<p>&nbsp;</p>
		
		<p>நாம்பிரம மென்றால் நடுவேயொன் றுண்டாமால்</p>
		
		<p>தேம்பிஎல்லா மொன்றாய்த் திகழுநாள் எந்நாளோ. 7.</p>
		
		<p>&nbsp;</p>
		
		<p>முச்சகமே யாதி முழுதுமகண் டாகார</p>
		
		<p>சச்சிதா னந்தசிவந் தானென்ப தெந்நாளோ. 8.</p>
		
		<p>&nbsp;</p>
		
		<p>எவ்வடிவும் பூரணமாம் எந்தையுரு வென்றிசைந்த</p>
		
		<p>அவ்வடிவுக் குள்ளே அடங்குநாள் எந்நாளோ. 9.</p>
		
		<p>&nbsp;</p>
		
		<p>சிந்தித்த தெல்லாஞ் சிவபூ ரணமாக</p>
		
		<p>வந்தித்து வாழ்த்தி வணங்குநாள் எந்நாளோ. 10.</p>
		
		<p>&nbsp;</p>
		
		<p>தாங்கியபார் விண்ணாதி தானேஞா னாக்கினியாய்</p>
		
		<p>ஓங்குமி யோகவுணர் வுற்றிடுநாள் எந்நாளோ. 11.</p>
		
		<p>&nbsp;</p>
		
		<p>ஆசனமூர்த் தங்க ளறஅகண்டா காரசிவ</p>
		
		<p>பூசைசெய ஆசை பொருந்துநாள் எந்நாளோ. 12.</p>
		
		<p>&nbsp;</p>
		
		<p>அஞ்செழுத்தின் உண்மை அதுவான அப்பொருளை</p>
		
		<p>நெஞ்சழுத்தி ஒன்றாகி நிற்குநாள் எந்நாளோ. 13.</p>
		
		<p>&nbsp;</p>
		
		<p>அவ்வுயிர்போல் எவ்வுயிரும் ஆனபிரான் தன்னடிமை</p>
		
		<p>எவ்வுயிரு மென்றுபணி யாஞ்செய்வ தெந்நாளோ. 14.</p>
		
		<p>&nbsp;</p>
		
		<p>தேசிகர்கோ னான திறன்மவுனி நந்தமக்கு</p>
		
		<p>வாசி கொடுக்க மகிழுநாள் எந்நாளோ. 15.</p>
		
		<p>&nbsp;</p>
		
		<p>குருலிங்க சங்கமமாக் கொண்ட திருமேனி</p>
		
		<p>அருள்மயமென் றன்புற் றருள்பெறுவ தெந்நாளோ. 16.</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp; <a id="kanbeno-enkanni" name="kanbeno-enkanni">46. </a>காண்பேனோ என்கண்ணி</h3>
		
		<p>&nbsp;</p>
		
		<p>சிந்திக்குந் தோறுந் தெவிட்டா அமுதேஎன்</p>
		
		<p>புந்திக்குள் நீதான் பொருந்திடவுங் காண்பேனோ. 1.</p>
		
		<p>&nbsp;</p>
		
		<p>கேவலத்தில் நான்கிடந்து கீழ்ப்படா தின்பஅருள்</p>
		
		<p>காவலன்பால் ஒன்றிக் கலந்திடவுங் காண்பேனோ. 2.</p>
		
		<p>&nbsp;</p>
		
		<p>துரியங் கடந்தஒன்றே தூவெளியாய் நின்ற</p>
		
		<p>பெரியநிறை வேஉனைநான் பெற்றிடவுங் காண்பேனோ. 3.</p>
		
		<p>&nbsp;</p>
		
		<p>மாசற்ற அன்பர்நெஞ்சே மாறாத பெட்டகமாத்</p>
		
		<p>தேசுற்ற மாமணிநின் தேசினையுங் காண்பேனோ. 4.</p>
		
		<p>&nbsp;</p>
		
		<p>மாயா விகார மலமகல எந்தைபிரான்</p>
		
		<p>நேயானு பூதி நிலைபெறவுங் காண்பேனோ. 5.</p>
		
		<p>&nbsp;</p>
		
		<p>பொய்யுலகும் பொய்யுறவும் பொய்யுடலும் பொய்யெனவே</p>
		
		<p>மெய்யநினை மெய்யெனவே மெய்யுடனே காண்பேனோ. 6.</p>
		
		<p>&nbsp;</p>
		
		<p>வாலற்ற பட்டமென மாயா மனப்படலங்</p>
		
		<p>காலற்று வீழவும்முக் கண்ணுடையாய் காண்பேனோ. 7.</p>
		
		<p>&nbsp;</p>
		
		<p>உள்ளும் புறம்பும் ஒருபடித்தாய் நின்றுசுகங்</p>
		
		<p>கொள்ளும் படிக்கிறைநீ கூட்டிடவுங் காண்பேனோ. 8.</p>
		
		<p>&nbsp;</p>
		
		<p>காட்டுகின்ற முக்கட் கரும்பே கனியேஎன்</p>
		
		<p>ஆட்டமெல்லாந் தீரஉன தாடலையுங் காண்பேனோ. 9.</p>
		
		<p>&nbsp;</p>
		
		<p>தூங்காமல் தூங்கிச் சுகப்பெருமான் நின்நிறைவில்</p>
		
		<p>நீங்காமல் நிற்கும் நிலைபெறவுங் காண்பேனோ. 10.</p>
		
		<p>&nbsp;</p>
		
		<p>வாதவூ ராளிதனை வான்கருணை யால்விழுங்கும்</p>
		
		<p>போதவூ ரேறேநின் பொன்னடியுங் காண்பேனோ. 11.</p>
		
		<p>&nbsp;</p>
		
		<p>சாட்டைஇலாப் பம்பரம்போல் ஆடுஞ் சடசால</p>
		
		<p>நாட்டமற எந்தைசுத்த ஞானவெளி காண்பேனோ. 12.</p>
		
		<p>&nbsp;</p>
		
		<p>மன்றாடும் வாழ்வே மரகதஞ்சேர் மாணிக்கக்</p>
		
		<p>குன்றேநின் தாட்கீழ்க் குடிபெறவுங் காண்பேனோ. 13.</p>
		
		<p>&nbsp;</p>
		
		<p>பொய்யென் றறிந்தும்எமைப் போகவொட்டா தையஇந்த</p>
		
		<p>வையங் கனமயக்க மாற்றிடவுங் காண்பேனோ. 14.</p>
		
		<p>&nbsp;</p>
		
		<p>தாயினும் நல்ல தயாளுவே நின்னை உன்னித்</p>
		
		<p>தீயின்மெழு கொத்துருகுஞ் சிந்தைவரக் காண்பேனோ. 15.</p>
		
		<p>&nbsp;</p>
		
		<p>என்செயினும் என்பெறினும் என்னிறைவா ஏழையன்கான்</p>
		
		<p>நின்செயலென் றுன்னும் நினைவுவரக் காண்பேனோ. 16.</p>
		
		<p>&nbsp;</p>
		
		<p>எள்ளத் தனையும் இரக்கமிலா வன்பாவி</p>
		
		<p>உள்ளத்தும் எந்தை உலவிடவுங் காண்பேனோ. 17.</p>
		
		<p>&nbsp;</p>
		
		<p>வஞ்சகத்துக் காலயமாம் வல்வினையேன் ஆகெடுவேன்</p>
		
		<p>நெஞ்சகத்தில் ஐயாநீ நேர்பெறவுங் காண்பேனோ. 18.</p>
		
		<p>&nbsp;</p>
		
		<p>தொல்லைப் பிறவித் துயர்கெடவும் எந்தைபிரான்</p>
		
		<p>மல்லற் கருணை வழங்கிடவுங் காண்பேனோ. 19.</p>
		
		<p>&nbsp;</p>
		
		<p>வாளாருங் கண்ணார் மயற்கடலில் ஆழ்ந்தேன்சற்</p>
		
		<p>றாளாக&nbsp; எந்தை அருள்செயவுங் காண்பேனோ. 20.</p>
		
		<p>&nbsp;</p>
		
		<p>பஞ்சாய்ப் பறக்குநெஞ்சப் பாவியைநீ கூவிஐயா</p>
		
		<p>அஞ்சாதே என்றின் னருள் செயவுங் காண்பேனோ. 21.</p>
		
		<p>&nbsp;</p>
		
		<p>ஆடுகறங் காகி அலமந் துழன்றுமனம்</p>
		
		<p>வாடுமெனை ஐயாநீ வாவெனவுங் காண்பேனோ. 22.</p>
		
		<p>&nbsp;</p>
		
		<p>சிட்டர்க் கெளிய சிவனேயோ தீவினையேன்</p>
		
		<p>மட்டற்ற ஆச்சை மயக்கறவுங் காண்பேனோ. 23.</p>
		
		<p>&nbsp;</p>
		
		<p>உள்நின் றுணர்த்தும் உலப்பிலா ஒன்றேநின்</p>
		
		<p>தண்ணென்ற சாந்தஅருள் சார்ந்திடவுங் காண்பேனோ. 24.</p>
		
		<p>&nbsp;</p>
		
		<p>ஓடுங் கருத்தொடுங்க உள்ளுணர்வு தோன்றநினைக்</p>
		
		<p>கூடும் படிக்கிறைநீ கூட்டிடவுங் காண்பேனோ. 25.</p>
		
		<p>&nbsp;</p>
		
		<p>வாக்கால் மனத்தால் மதிப்பரியாய் நின்னருளை</p>
		
		<p>நோக்காமல் நோக்கிநிற்கும் நுண்ணறிவு காண்பேனோ. 26.</p>
		
		<p>&nbsp;</p>
		
		<p>இவ்வுடம்பு நீங்குமுனே எந்தாய்கேள் இன்னருளாம்</p>
		
		<p>அவ்வுடம்புக் குள்ளே அவதரிக்கக் காண்பேனோ. 27.</p>
		
		<p>&nbsp;</p>
		
		<p>நித்தமாய் ஒன்றாய் நிரஞ்சனமாய் நிர்க்குணமாஞ்</p>
		
		<p>சுத்தவெளி நீவெளியாய்த் தோன்றிடவுங் காண்பேனோ. 28.</p>
		
		<p>&nbsp;</p>
		
		<p>கண்ணிறைந்த மோனக் கருத்தேஎன் கண்ணேஎன்</p>
		
		<p>உள்நிறைந்த மாயை ஒழிந்திடவுங் காண்பேனோ. 29.</p>
		
		<p>&nbsp;</p>
		
		<p>அத்தா விமலா அருளாளா ஆனந்த</p>
		
		<p>சித்தா எனக்குன்அருள் செய்திடவுங் காண்பேனோ. 30.</p>
		
		<p>&nbsp;</p>
		
		<p>வீணே பிறந்திருந்து வேசற்றேன் ஆசையறக்</p>
		
		<p>காணேன் இறைநின் கருணைபெறக் காண்பேனோ. 31.</p>
		
		<p>&nbsp;</p>
		
		<p>சட்டையொத்த இவ்வுடலைத் தள்ளுமுன்னே நான்சகச</p>
		
		<p>நிட்டையைப்பெற் றையா நிருவிகற்பங் காண்பேனோ. 32.</p>
		
		<p>&nbsp;</p>
		
		<p>எல்லாந் தெரியும் இறைவாஎன் அல்லலெலாஞ்</p>
		
		<p>சொல்லாமுன் நீதான் தொகுத்திரங்கக் காண்பேனோ. 33.</p>
		
		<p>&nbsp;</p>
		
		<p>அண்டபகி ரண்டம் அனைத்து மொருபடித்தாக்</p>
		
		<p>கண்டவர்கள் கண்டதிருக் காட்சியையுங் காண்பேனோ. 34.</p>
		
		<p>&nbsp;</p>
		
		<p>ஊனிருந்த காயம் உடனிருப்ப எந்தைநின்பால்</p>
		
		<p>வானிருந்த தென்னவுநான் வந்திருக்கக் காண்பேனோ. 35.</p>
		
		<p>&nbsp;</p>
		
		<p>தினையத் தனையுந் தெளிவறியாப் பாவியேன்</p>
		
		<p>நினைவிற் பரம்பொருள்நீ நேர்பெறவுங் காண்பேனோ. 36.</p>
		
		<p>&nbsp;</p>
		
		<p>துன்பமெனுந் திட்டனைத்துஞ் சூறையிட ஐயாவே</p>
		
		<p>இன்பவெள்ளம் வந்திங் கெதிர்ப்படவுங் காண்பேனோ. 37.</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp;<a id="agatho-enkanni" name="agatho-enkanni"> 47. </a>ஆகாதோ என்கண்ணி</h3>
		
		<p>&nbsp;</p>
		
		<p>கல்லாத நெஞ்சங் கரைந்துருக எத்தொழிற்கும்</p>
		
		<p>வல்லாய்நின் இன்பம் வழங்கினால் ஆகாதோ. 1.</p>
		
		<p>&nbsp;</p>
		
		<p>என்னை அறிய எனக்கறிவாய் நின்றருள்நின்</p>
		
		<p>தன்னைஅறிந் தின்பநலஞ் சாரவைத்தால் ஆகாதோ. 2.</p>
		
		<p>&nbsp;</p>
		
		<p>பொய்ம்மயமே யான புரைதீர எந்தைஇன்ப</p>
		
		<p>மெய்ம்மயம்வந் தென்னை விழுங்கவைத்தால் ஆகாதோ. 3.</p>
		
		<p>&nbsp;</p>
		
		<p>மட்டில்லாச் சிற்சுகமாம் வாழ்வேநின் இன்பமயஞ்</p>
		
		<p>சிட்டர்போல் யானருந்தித் தேக்கவைத்தால் ஆகாதோ. 4.</p>
		
		<p>&nbsp;</p>
		
		<p>அத்தாநின் பொற்றா ளடிக்கே அனுதினமும்</p>
		
		<p>பித்தாகி இன்பம் பெருகவைத்தால் ஆகாதோ. 5.</p>
		
		<p>&nbsp;</p>
		
		<p>மெல்லியலார் மோக விழற்கிறைப்பேன் ஐயாநின்</p>
		
		<p>எல்லையில்ஆ னந்தநலம் இச்சித்தால் ஆகாதோ. 6.</p>
		
		<p>&nbsp;</p>
		
		<p>சுட்டழகா யெண்ணுமனஞ் சூறையிட்டா னந்தமயக்</p>
		
		<p>கட்டழகா நின்னைக் கலக்கவைத்தால் ஆகாதோ. 7.</p>
		
		<p>&nbsp;</p>
		
		<p>சோதியே நந்தாச் சுகவடிவே தூவெளியே</p>
		
		<p>ஆதியே என்னை அறியவைத்தால் ஆகாதோ. 8.</p>
		
		<p>&nbsp;</p>
		
		<p>நேசஞ் சிறிதுமிலேன் நின்மலனே நின்னடிக்கே</p>
		
		<p>வாசஞ் செயஇரங்கி வாவென்றால் ஆகாதோ. 9.</p>
		
		<p>&nbsp;</p>
		
		<p>என்னறிவுக் குள்ளே இருந்ததுபோல் ஐயாவே</p>
		
		<p>நின்னறிவுள் நின்னுடன்யான் நிற்கவைத்தால் ஆகாதோ. 10.</p>
		
		<p>&nbsp;</p>
		
		<p>ஆதிப் பிரானேஎன் அல்லல் இருளகலச்</p>
		
		<p>சோதிப்ர காசமயந் தோற்றுவித்தால் ஆகாதோ. 11.</p>
		
		<p>&nbsp;</p>
		
		<p>ஆசைச் சுழற்கடலில் ஆழாமல் ஐயாநின்</p>
		
		<p>நேசப் புணைத்தாள் நிறுத்தினால் ஆகாதோ. 12.</p>
		
		<p>&nbsp;</p>
		
		<p>பாசநிக ளங்களெல்லாம் பஞ்சாகச் செஞ்செவே</p>
		
		<p>ஈசஎனை வாவென் றிரங்கினால் ஆகாதோ. 13.</p>
		
		<p>&nbsp;</p>
		
		<p>ஓயாவுள் ளன்பாய் உருகிவாய் விட்டரற்றிச்</p>
		
		<p>சேயாகி எந்தைநின்னைச் சேரவைத்தால் ஆகாதோ. 14.</p>
		
		<p>&nbsp;</p>
		
		<p>ஆதியாம் வாழ்வாய் அகண்டிதமாய் நின்றபரஞ்</p>
		
		<p>சோதிநீ என்னைத் தொழும்பனென்றால் ஆகாதோ. 15.</p>
		
		<p>&nbsp;</p>
		
		<p>விண்ணாரக் கண்ட விழிபோற் பரஞ்சோதி</p>
		
		<p>கண்ணார நின்நிறைவைக் காணவைத்தால் ஆகாதோ. 16.</p>
		
		<p>&nbsp;</p>
		
		<p>சேராமற் சேர்ந்துநின்று சின்மயனே நின்மயத்தைப்</p>
		
		<p>பாராமற் பாரெனநீ பட்சம்வைத்தால் ஆகாதோ. 17.</p>
		
		<p>&nbsp;</p>
		
		<p>கண்ணாடி போலஎல்லாங் காட்டுந் திருவருளை</p>
		
		<p>உள்நாடி ஐயா உருகவைத்தால் ஆகாதோ. 18.</p>
		
		<p>&nbsp;</p>
		
		<p>மூலஇருள் கால்வாங்க மூதறிவு தோன்ற அருட்</p>
		
		<p>கோலம்வெளி யாகஎந்தை கூடுவித்தால் ஆகாதோ. 19.</p>
		
		<p>&nbsp;</p>
		
		<p>சாற்றரிய இன்பவெள்ளந் தாக்குமதில் நீமுளைக்கில்</p>
		
		<p>ஊற்றமுறு மென்னஅதில் உண்மைசொன்னால் ஆகாதோ. 20.</p>
		
		<p>&nbsp;</p>
		
		<p>கையுங் குவித்திரண்டு கண்ணருவி பெய்யஅருள்</p>
		
		<p>ஐயநின்தாள் கீழே அடிமைநின்றால் ஆகாதோ. 21.</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp; <a id="illaiyo-enkanni" name="illaiyo-enkanni">48.</a> இல்லையோ என்கண்ணி</h3>
		
		<p>&nbsp;</p>
		
		<p>ஏதுந் தெரியா தெனைமறைத்த வல்லிருளை</p>
		
		<p>நாதநீ நீக்கஒரு ஞானவிளக் கில்லையோ. 1.</p>
		
		<p>&nbsp;</p>
		
		<p>பணியற்று நின்று பதைப்பறஎன் கண்ணுள்</p>
		
		<p>மணியொத்த சோதிஇன்ப வாரிஎனக் கில்லையோ. 2.</p>
		
		<p>&nbsp;</p>
		
		<p>எம்மால் அறிவதற எம்பெருமான் யாதுமின்றிச்</p>
		
		<p>சும்மா இருக்கஒரு சூத்திரந்தான் இல்லையோ. 3.</p>
		
		<p>&nbsp;</p>
		
		<p>நாய்க்குங் கடையானேன் நாதாநின் இன்பமயம்</p>
		
		<p>வாய்க்கும் படிஇனியோர் மந்திரந்தான் இல்லையோ. 4.</p>
		
		<p>&nbsp;</p>
		
		<p>ஊனாக நிற்கும் உணர்வைமறந் தையாநீ</p>
		
		<p>தானாக நிற்கஒரு தந்திரந்தான் இல்லையோ. 5.</p>
		
		<p>&nbsp;</p>
		
		<p>அல்லும் பகலும் அகண்டவடி வேஉனைநான்</p>
		
		<p>புல்லும் படிஎனக்கோர் போதனைதான்&nbsp; இல்லையோ. 6.</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp; <a id="vendavo-enkanni" name="vendavo-enkanni">49.</a> வேண்டாவோ என்கண்ணி</h3>
		
		<p>&nbsp;</p>
		
		<p>கண்டவடி வெல்லாநின் காட்சிஎன்றே கைகுவித்துப்</p>
		
		<p>பண்டுமின்றும் நின்றஎன்னைப் பார்த்திரங்க வேண்டாவோ. 1.</p>
		
		<p>&nbsp;</p>
		
		<p>வாதனையோ டாடும் மனப்பாம்பு மாயஒரு</p>
		
		<p>போதனைதந் தையா புலப்படுத்த வேண்டாவோ. 2.</p>
		
		<p>&nbsp;</p>
		
		<p>தன்னை அறியத் தனிஅறிவாய் நின்றருளும்</p>
		
		<p>நின்னைஅறிந் தென்அறிவை நீங்கிநிற்க வேண்டாவோ. 3.</p>
		
		<p>&nbsp;</p>
		
		<p>அள்ளக் குறையா அகண்டிதா னந்தமெனும்</p>
		
		<p>வெள்ளமெனக் கையா வெளிப்படுத்த வேண்டாவோ. 4.</p>
		
		<p>&nbsp;</p>
		
		<p>அண்டனே அண்டர் அமுதேஎன் ஆருயிரே</p>
		
		<p>தொண்டனேற் கின்பந் தொகுத்திரங்க வேண்டாவோ. 5.</p>
		
		<p>&nbsp;</p>
		
		<p>பாராதே நின்று பதையாதே சும்மாதான்</p>
		
		<p>வாரா யெனவும் வழிகாட்ட வேண்டாவோ. 6.</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp; <a id="nallarive-enkanni" name="nallarive-enkanni">50.</a> நல்லறிவே என் கண்ணி</h3>
		
		<p>&nbsp;</p>
		
		<p>எண்ணிறைந்த மேன்மைபடைத் தெவ்வுயிர்க்கும் அவ்வுயிராய்க்</p>
		
		<p>கண்ணிறைந்த சோதியைநாங் காணவா நல்லறிவே. 1.&nbsp;</p>
		
		<p>&nbsp;</p>
		
		<p>சித்தான நாமென் சடத்தைநா மென்னஎன்றுஞ்</p>
		
		<p>சத்தான உண்மைதனைச் சாரவா நல்லறிவே. 2.</p>
		
		<p>&nbsp;</p>
		
		<p>அங்குமிங்கும் எங்குநிறை அற்புதனார் பொற்பறிந்து</p>
		
		<p>பங்கயத்துள் வண்டாய்ப் பயன்பெறவா நல்லறிவே. 3.</p>
		
		<p>&nbsp;</p>
		
		<p>கான்றசோ றென்னஇந்தக் காசினிவாழ் வத்தனையுந்</p>
		
		<p>தோன்ற அருள்வெளியில் தோன்றவா நல்லறிவே. 4.</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp;<a id="palavagai-kanni" name="palavagai-kanni"> 51.</a> பலவகைக்கண்ணி</h3>
		
		<p>&nbsp;</p>
		
		<p>என்னரசே கேட்டிலையோ என்செயலோ ஏதுமிலை</p>
		
		<p>தன்னரசு நாடாகித் தத்துவங்கூத் தாடியதே. 1.</p>
		
		<p>&nbsp;</p>
		
		<p>பண்டொருகால் நின்பாற் பழக்கமுண்டோ எந்தைநினைக்</p>
		
		<p>கண்டொருகாற் போற்றக் கருத்துங் கருதியதே. 2.</p>
		
		<p>&nbsp;</p>
		
		<p>கண்டனவே காணுமன்றிக் காணாவோ காணாஎன்</p>
		
		<p>கொண்டறிவேன் எந்தைநினைக் கூடுங் குறிப்பினையே. 3.</p>
		
		<p>&nbsp;</p>
		
		<p>கல்லா லடியில்வளர் கற்பகமே என்னளவோ</p>
		
		<p>பொல்லா வினைக்குப் பொருத்தந்தான் சொல்லாயோ. 4.</p>
		
		<p>&nbsp;</p>
		
		<p>தப்பிதமொன் றின்றியது தானாக நிற்கஉண்மை</p>
		
		<p>செப்பியது மல்லால்என் சென்னியது தொட்டனையே. 5.&nbsp;</p>
		
		<p>&nbsp;</p>
		
		<p>மாசான நெஞ்சன்இவன் வஞ்சனென்றோ வாய்திறந்து</p>
		
		<p>பேசா மவுனம் பெருமான் படைத்ததுவே. 6.</p>
		
		<p>&nbsp;</p>
		
		<p>கற்பதெல்லாங் கற்றேம்முக் கண்ணுடையாய் நின்பணியாய்</p>
		
		<p>நிற்பதுகற் றன்றோ நிருவிகற்ப மாவதுவே. 7.</p>
		
		<p>&nbsp;</p>
		
		<p>முன்னளவில் கன்மம் முயன்றான் இவனென்றோ</p>
		
		<p>என்னளவில் எந்தாய் இரங்கா திருந்ததுவே. 8.</p>
		
		<p>&nbsp;</p>
		
		<p>நெஞ்சகம்வே றாகி நினைக்கூட எண்ணுகின்ற</p>
		
		<p>வஞ்சகனுக் கின்பம்எந்தாய் வாய்க்குமா றெவ்வாறே. 9.</p>
		
		<p>&nbsp;</p>
		
		<p>பள்ளங்கள் தோறும் பரந்தபுனல் போல்உலகில்</p>
		
		<p>உள்ளம் பரந்தால் உடையாய்என் செய்வேனே. 10.</p>
		
		<p>&nbsp;</p>
		
		<p>முன்னினைக்கப் பின்மறைக்கும் மூடஇருள் ஆகெடுவேன்</p>
		
		<p>என்னினைக்க என்மறக்க எந்தை பெருமானே. 11.</p>
		
		<p>&nbsp;</p>
		
		<p>வல்லாளா மோனாநின் வான்கருணை என்னிடத்தே</p>
		
		<p>இல்லாதே போனால்நான் எவ்வண்ணம் உய்வேனே. 12.</p>
		
		<p>&nbsp;</p>
		
		<p>வாக்கும் மனமும் மவுனமுற எந்தைநின்னை</p>
		
		<p>நோக்கும் மவுனமிந்த நூலறிவில் உண்டாமோ. 13.</p>
		
		<p>&nbsp;</p>
		
		<p>ஒன்றாய்ப் பலவாய் உலகமெங்குந் தானேயாய்</p>
		
		<p>நின்றாய் ஐயாஎனைநீ நீங்கற் கெளிதாமோ. 14.</p>
		
		<p>&nbsp;</p>
		
		<p>ஆவித் துணையே அருமருந்தே என்றனைநீ</p>
		
		<p>கூவிஅழைத் தின்பங் கொடுத்தாற் குறைவாமோ. 15.</p>
		
		<p>&nbsp;</p>
		
		<p>எத்தனையோ நின்விளையாட் டெந்தாய்கேள் இவ்வளவென்</p>
		
		<p>றத்தனையும் என்னால் அறியுந் தரமாமோ. 16.</p>
		
		<p>&nbsp;</p>
		
		<p>தேடுவார் தேடுஞ் சிவனேயோ நின்திருத்தாள்</p>
		
		<p>கூடுவான் பட்டதுயர் கூறற் கெளிதாமோ. 17.</p>
		
		<p>&nbsp;</p>
		
		<p>பற்றினதைப் பற்றும்எந்தாய் பற்றுவிட்டாற் கேவலத்தில்</p>
		
		<p>உற்றுவிடும் நெஞ்சம்உனை&nbsp; ஒன்றிநிற்ப தெப்படியோ. 18.</p>
		
		<p>&nbsp;</p>
		
		<p>ஒப்பிலா ஒன்றேநின் உண்மையொன்றுங் காட்டாமல்</p>
		
		<p>பொய்ப்புவியை மெய்போற் புதுக்கிவைத்த தென்னேயோ. 19.</p>
		
		<p>&nbsp;</p>
		
		<p>காலால் வழிதடவுங் காலத்தே கண்முளைத்தாற்</p>
		
		<p>போலே எனதறிவிற் போந்தறிவாய் நில்லாயோ. 20.</p>
		
		<p>&nbsp;</p>
		
		<p>தன்னரசு நாடாஞ் சடசால பூமிமிசை</p>
		
		<p>என்னரசே என்னை இறையாக நாட்டினையோ. 21.</p>
		
		<p>&nbsp;</p>
		
		<p>திங்களமு தாநின் திருவாக்கை விட்டரசே</p>
		
		<p>பொங்கு விடமனைய பொய்ந்நூல் புலம்புவனோ. 22.</p>
		
		<p>&nbsp;</p>
		
		<p>உன்னஉன்ன என்னைஎடுத் துள்விழுங்கு நின்நிறைவை</p>
		
		<p>இன்னமின்னங் காணாமல் எந்தாய் சுழல்வேனோ. 23.</p>
		
		<p>&nbsp;</p>
		
		<p>ஆரா அமுதனைய ஆனந்த வாரிஎன்பால்</p>
		
		<p>தாராமல் ஐயாநீ தள்ளிவிட வந்ததென்னோ. 24.&nbsp;&nbsp;&nbsp;&nbsp;&nbsp;</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp;<a id="ninranilai" name="ninranilai"> 52.</a> நின்றநிலை</h3>
		
		<p>&nbsp;</p>
		
		<p>நின்றநிலை யேநிலையா வைத்தா னந்த</p>
		
		<p>&nbsp;&nbsp;&nbsp;&nbsp; நிலைதானே நிருவிகற்ப நிலையு மாகி</p>
		
		<p>என்றுமழி யாதஇன்ப வெள்ளந் தேக்கி</p>
		
		<p>&nbsp;&nbsp;&nbsp;&nbsp; இருக்கஎனைத் தொடர்ந்துதொடர்ந் திழுக்கு மந்தோ.&nbsp;</p>
		
		<p>&nbsp;</p>
		
		<p>இருக்காதி மறைமுடிவுஞ் சிவாகம மாதி</p>
		
		<p>&nbsp;&nbsp;&nbsp;&nbsp; இதயமுங்கை காட்டெனவே இதயத் துள்ளே</p>
		
		<p>ஒருக்காலே யுணர்ந்தவர்கட் கெக்கா லுந்தான்</p>
		
		<p>&nbsp;&nbsp;&nbsp;&nbsp; ஒழியாத இன்பவெள்ளம் உலவா நிற்கும்.</p>
		
		<p>&nbsp;</p>
		
		<p>கற்றதுங்கேட் டதுந்தானே ஏதுக் காகக்</p>
		
		<p>&nbsp;&nbsp;&nbsp;&nbsp; கடபடமென் றுருட்டுதற்கோ கல்லால் எம்மான்</p>
		
		<p>குற்றமறக் கைகாட்டுங் கருத்தைக் கண்டு</p>
		
		<p>&nbsp;&nbsp;&nbsp;&nbsp; குணங்குறியற் றின்பநிட்டை கூட அன்றோ.</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp;<a id="paduginra-panuval" name="paduginra-panuval"> 53.</a> பாடுகின்ற பனுவல்</h3>
		
		<p>&nbsp;</p>
		
		<p>பாடுகின்ற பனுவலோர்கள் தேடுகின்ற செல்வமே</p>
		
		<p>நாடுகின்ற ஞானமன்றில் ஆடுகின்ற அழகனே. 1.</p>
		
		<p>&nbsp;</p>
		
		<p>அத்தனென்ற நின்னையே பத்திசெய்து பனுவலால்</p>
		
		<p>பித்தனின்று பேசவே வைத்ததென்ன வாரமே. 2.</p>
		
		<p>&nbsp;</p>
		
		<p>சிந்தையன்பு சேரவே நைந்துநின்னை நாடினேன்</p>
		
		<p>வந்துவந்து னின்பமே தந்திரங்கு தாணுவே. 3.</p>
		
		<p>&nbsp;</p>
		
		<p>அண்டரண்டம் யாவுநீ கொண்டுநின்ற கோலமே</p>
		
		<p>தொண்டர்கண்டு சொரிகணீர் கண்டநெஞ்சு கரையுமே. 4.</p>
		
		<p>&nbsp;</p>
		
		<p>அன்னைபோல அருள்மிகுத்து மன்னுஞான வரதனே</p>
		
		<p>என்னையே எனக்களித்த நின்னையானும் நினைவனே. 5.</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp; <a id="vannam" name="vannam">54.</a> வண்ணம்</h3>
		
		<p>&nbsp;</p>
		
		<p>அருவென் பனவுமன்றி யுருவென் பனவுமின்றி</p>
		
		<p>&nbsp; அகமும் புறமுமின்றி-முறைபிறழாது</p>
		
		<p>&nbsp;&nbsp;&nbsp; குறியுங் குடிணமுமன்றி நிறைவுங் குறைவுமன்றி</p>
		
		<p>&nbsp;&nbsp;&nbsp;&nbsp;&nbsp; மறையொன் றெனவிளம்ப-விமலம தாகி</p>
		
		<p>அசலம் பெறவுயர்ந்து விபுலம் பெறவளர்ந்து</p>
		
		<p>&nbsp; சபலஞ் சபலமென்றுள் அறிவினர் காண</p>
		
		<p>&nbsp;&nbsp;&nbsp; ஞானவெளியிடை மேவுமுயிராய்,</p>
		
		<p>&nbsp;</p>
		
		<p>அனலொன் றிடவெரிந்து புகைமண் டிடுவதன்று</p>
		
		<p>&nbsp;&nbsp; புனலொன் றிடவமிழ்ந்து மடிவில தூதை</p>
		
		<p>&nbsp;&nbsp;&nbsp;&nbsp;&nbsp; சருவும் பொழுதுயர்ந்து சலனம் படுவதன்று</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp; சமர்கொண் டழிவதன்றோர்-இயல்பின தாகும்</p>
		
		<p>அவனென் பதுவுமன்றி யவளென் பதுவுமன்றி</p>
		
		<p>&nbsp; யதுவென் பதுவுமன்றி-எழில்கொ டுலாவும்</p>
		
		<p>&nbsp;&nbsp;&nbsp; ஆருமிலையறி யாதபடியே, 1/4&nbsp;</p>
		
		<p>&nbsp;</p>
		
		<p>இருளென் பதுவுமன்றி யொளியென் பதுவுமன்றி</p>
		
		<p>&nbsp; எவையுந் தனுளடங்க-ஒருமுத லாகும்</p>
		
		<p>&nbsp;&nbsp;&nbsp; உளதென் பதுவுமன்றி இலதென் பதுவுமன்றி</p>
		
		<p>&nbsp;&nbsp;&nbsp;&nbsp;&nbsp; உலகந் தொழவிருந்த அயன்முத லோர்கள்</p>
		
		<p>எவருங் கவலைகொண்டு சமயங் களில்விழுந்து</p>
		
		<p>&nbsp; சுழலும் பொழுதிரங்கி-யருள்செயு மாறு</p>
		
		<p>&nbsp;&nbsp;&nbsp;&nbsp;&nbsp; கூறரியசக மாயையறவே,</p>
		
		<p>&nbsp;</p>
		
		<p>எனதென் பதையிகழ்ந்த அறிவின் திரளினின்றும்</p>
		
		<p>&nbsp;&nbsp; அறிவொன் றெனவிளங்கும் உபயம தாக</p>
		
		<p>&nbsp;&nbsp;&nbsp;&nbsp;&nbsp; அறியுந் தரமுமன்று பிறியுந் தரமுமன்று</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp; அசரஞ் சரமிரண்டின் ஒருபடியாகி</p>
		
		<p>எதுசந் ததநிறைந்த தெதுசிந் தனைஇறந்த</p>
		
		<p>&nbsp;&nbsp; தெதுமங் களசுபங்கொள்-சுகவடி வாகும்</p>
		
		<p>&nbsp;&nbsp;&nbsp;&nbsp;&nbsp; யாதுபரமதை நாடியறிநீ, 1/2</p>
		
		<p>&nbsp;</p>
		
		<p>பருவங் குலவுகின்ற மடமங் கையர்தொடங்கு</p>
		
		<p>&nbsp; கபடந் தனில்விழுந்து-கெடுநினை வாகி</p>
		
		<p>&nbsp;&nbsp;&nbsp;&nbsp; வலையின் புடைமறிந்த மறியென் றவசமுண்டு</p>
		
		<p>&nbsp;&nbsp;&nbsp;&nbsp;&nbsp;&nbsp; வசனந் திரமுமின்றி-அவரித ழுறல்</p>
		
		<p>பருகுந் தொழிலிணங்கி இரவும் பகலும்இன்சொல்</p>
		
		<p>&nbsp; பருகும் படிதுணிந்து-குழலழ காக</p>
		
		<p>&nbsp;&nbsp;&nbsp;&nbsp; மாலைவகைபல சூடியுடனே,&nbsp;</p>
		
		<p>&nbsp;</p>
		
		<p>பதுமந் தனைஇசைந்த முலையென் றதையுகந்து</p>
		
		<p>&nbsp;&nbsp; வரிவண்டெனவுழன்று-கலிலென வாடுஞ்</p>
		
		<p>&nbsp;&nbsp;&nbsp;&nbsp;&nbsp; சிறுகிண் கிணிசிலம்பு புனைதண் டைகள்முழங்கும்</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp; ஒலிநன் றெனமகிழ்ந்து-செவிகொள நாசி</p>
		
		<p>பசுமஞ் சளின்வியந்த மணமுந் திடமுகந்து</p>
		
		<p>&nbsp; பவமுஞ் சிடவிறைஞ்சி-வரிசையினூடு</p>
		
		<p>&nbsp;&nbsp; &nbsp;&nbsp;காலில் மிசைமுடி சூடிமயலாய், 3/4</p>
		
		<p>&nbsp;</p>
		
		<p>மருளுந் தெருளும்வந்து கதியென் பதைமறந்து</p>
		
		<p>&nbsp;&nbsp; மதனன் சலதி பொங்க-இரணம தான</p>
		
		<p>&nbsp;&nbsp;&nbsp;&nbsp;&nbsp; அளிபுண் தனைவளைந்து விரல்கொண் டுறவளைந்து</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; சுரதஞ் சுகமிதென்று-பரவச மாகி</p>
		
		<p>மருவுந் தொழில்மிகுந்து தினமும்விஞ்சி</p>
		
		<p>&nbsp; வளரும் பிறைகுறைந்த படிமதி சோர</p>
		
		<p>&nbsp;&nbsp;&nbsp;&nbsp; வானரமதென மேனிதிரையாய்,</p>
		
		<p>&nbsp;</p>
		
		<p>வயதும் படஎழுந்து பிணியுந் திமிதிமென்று</p>
		
		<p>&nbsp; வரவுஞ் செயலழிந்துள்-இருமலு மாகி</p>
		
		<p>&nbsp;&nbsp;&nbsp;&nbsp; அனமுஞ் செலுதலின்றி விழியுஞ் சுடர்களின்று</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; முகமுங் களைகளின்று-சரியென நாடி</p>
		
		<p>மனையின் புறவிருந்த இனமுங் குலைகுலைந்து</p>
		
		<p>&nbsp; கலகஞ் செயஇருண்ட-யமன்வரும் வேளை</p>
		
		<p>&nbsp;&nbsp;&nbsp;&nbsp; ஏதுதுணைபழி காரமனமே. 1</p>
		
		<p>&nbsp;</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp; <a id="agaval" name="agaval">55.</a> அகவல்</h3>
		
		<p>&nbsp;</p>
		
		<p>திருவருள் ஞானஞ் சிறந்தருள் கொழிக்குங்</p>
		
		<p>குருவடி வான குறைவிலா நிறைவே</p>
		
		<p>நின்ற ஒன்றே நின்மல வடிவே</p>
		
		<p>குன்றாப் பொருளே குணப்பெருங் கடலே</p>
		
		<p>ஆதியும் அந்தமும் ஆனந்த மயமாஞ்</p>
		
		<p>சோதியே சத்தே தொலைவிலா முதலே</p>
		
		<p>சீர்மலி தெய்வத் திருவரு ளதனால்</p>
		
		<p>பார்முத லண்டப் பரப்பெலாம் நிறுவி</p>
		
		<p>அண்டசம் முதலாம் எண்தரு நால்வகை</p>
		
		<p>ஏழு பிறவியில் தாழா தோங்கும்</p>
		
		<p>அனந்த யோனியில் இனம்பெற மல்க</p>
		
		<p>அணுமுத லசல மான ஆக்கையுங்</p>
		
		<p>கணமுத லளவிற் கற்ப காலமுங்</p>
		
		<p>கன்மப் பகுதித் தொன்மைக் கீடா</p>
		
		<p>இமைப்பொழு தேனுந் தமக்கென அறிவிலா</p>
		
		<p>ஏழை உயிர்த்திரள வாழ அமைத்தனை&nbsp;</p>
		
		<p>எவ்வுடல் எடுத்தார் அவ்வுடல் வாழ்க்கை</p>
		
		<p>இன்ப மெனவே துன்ப மிலையெனப்</p>
		
		<p>பிரியா வண்ணம் உரிமையின் வளர்க்க</p>
		
		<p>ஆதர வாகக் காதலும் அமைத்திட்&nbsp;</p>
		
		<p>டூக மின்றியே தேகம் நானென</p>
		
		<p>அறிவு போலறி யாமை இயக்கிக்</p>
		
		<p>காலமுங் கன்மமுங் கட்டுங் காட்டியே</p>
		
		<p>மேலும் நரகமும் மேதகு சுவர்க்கமும்</p>
		
		<p>மாலற வகுத்தனை ஏலும் வண்ணம்</p>
		
		<p>அமையாக் காதலிற் சமய கோடி</p>
		
		<p>அறம்பொரு ளாதி திறம்படு நிலையில்</p>
		
		<p>குருவா யுணர்த்தி யொருவர்போ லனைவருந்</p>
		
		<p>தத்தம் நிலையே முத்தி முடிவென</p>
		
		<p>வாத தர்க்கமும் போத நூல்களும்</p>
		
		<p>நிறைவிற் காட்டியே குறைவின்றி வயங்க</p>
		
		<p>அங்கங்கு நின்றனை எங்கு மாகிச்</p>
		
		<p>சமயா தீதத் தன்மை யாகி</p>
		
		<p>இமையோர் முதலிய யாவரும் முனிவருந்</p>
		
		<p>தம்மைக் கொடுத்திட்டெம்மை யாளென</p>
		
		<p>ஏசற் றிருக்க மாசற்ற ஞான</p>
		
		<p>நலமும் காட்டினை ஞானமி லேற்கு</p>
		
		<p>நிலையுங் காட்டுதல் நின்னருட் கடனே.</p>
		
		<p>&nbsp;</p>
		
		<h3>&nbsp;&nbsp;&nbsp;&nbsp;&nbsp;&nbsp;&nbsp; <a id="ananda-kalippu" name="ananda-kalippu">56.</a>&nbsp; ஆனந்தக்களிப்பு</h3>
		
		<p>&nbsp;</p>
		
		<p>ஆதி அனாதியு மாகி - எனக்</p>
		
		<p>&nbsp;&nbsp;&nbsp;&nbsp;&nbsp; கானந்த மாயறி வாய்நின்றி லங்குஞ்</p>
		
		<p>சோதி மவுனியாய்த் தோன்றி-அவன்</p>
		
		<p>&nbsp;&nbsp;&nbsp;&nbsp;&nbsp; சொல்லாத வார்த்தையைச் சொன்னாண்டி தோழி-சங்கர 1.</p>
		
		<p>&nbsp;</p>
		
		<p>சொன்னசொல்&nbsp; லேதென்றுசொல்வேன்-என்னைச்</p>
		
		<p>&nbsp;&nbsp;&nbsp;&nbsp;&nbsp; சூதாய்த் தனிக்கவே சும்மா இருத்தி</p>
		
		<p>முன்னிலை ஏது மில்லாதே-சுக</p>
		
		<p>&nbsp;&nbsp;&nbsp;&nbsp;&nbsp; முற்றச்செய் தேஎனைப் பற்றிக்கொண் டாண்டி-சங்கர 2.</p>
		
		<p>&nbsp;</p>
		
		<p>பற்றிய பற்றற உள்ளே-தன்னைப்</p>
		
		<p>&nbsp;&nbsp;&nbsp;&nbsp;&nbsp; பற்றச் சொன் னான்பற்றிப் பார்த்த இடத்தே</p>
		
		<p>பெற்றதை ஏதென்று சொல்வேன் - சற்றும்</p>
		
		<p>&nbsp;&nbsp;&nbsp;&nbsp;&nbsp; பேசாத காரியம் பேசினான் தோழி-சங்கர 3.</p>
		
		<p>&nbsp;</p>
		
		<p>பேசா இடும்பைகள் பேசிச்-சுத்தப்</p>
		
		<p>&nbsp;&nbsp;&nbsp;&nbsp;&nbsp; பேயங்க மாகிப் பிதற்றித் திரிந்தேன்</p>
		
		<p>ஆசா பிசாசைத் துரத்தி-ஐயன்</p>
		
		<p>&nbsp;&nbsp;&nbsp;&nbsp;&nbsp; அடியிணைக் கீழே அடக்கிக்கொண் டாண்டி-சங்கர 4.</p>
		
		<p>&nbsp;</p>
		
		<p>அடக்கிப் புலனைப் பிரித்தே-அவ</p>
		
		<p>&nbsp;&nbsp;&nbsp;&nbsp;&nbsp; னாகிய மேனியில் அன்பை வளர்த்தேன்</p>
		
		<p>மடக்கிக்கொண் டான்என்னைத் தன்னுள்-சற்றும்</p>
		
		<p>&nbsp;&nbsp;&nbsp;&nbsp;&nbsp; வாய்பேசா வண்ணம் மரபுஞ்செய் தாண்டி-சங்கர 5.&nbsp;</p>
		
		<p>&nbsp;</p>
		
		<p>மரபைக் கெடுத்தனன் கெட்டேன் - இத்தை</p>
		
		<p>&nbsp;&nbsp; &nbsp;&nbsp;&nbsp;வாய்விட்டுச் சொல்லிடின் வாழ்வெனக் கில்லை</p>
		
		<p>கரவு புருஷனும் அல்லன் - என்னைக்</p>
		
		<p>&nbsp;&nbsp;&nbsp;&nbsp;&nbsp; காக்குந் தலைமைக் கடவுள்காண் மின்னே-சங்கர 6.</p>
		
		<p>&nbsp;</p>
		
		<p>கடலின் மடைவிண்ட தென்ன - இரு</p>
		
		<p>&nbsp;&nbsp;&nbsp;&nbsp;&nbsp; கண்களும் ஆனந்தக் கண்ணீர் சொரிய</p>
		
		<p>உடலும் புளகித மாக - என</p>
		
		<p>&nbsp;&nbsp;&nbsp;&nbsp;&nbsp; துள்ளமுருக உபாயஞ்செய் தாண்டி - சங்கர 7.</p>
		
		<p>&nbsp;</p>
		
		<p>உள்ளது மில்லது மாய்முன் - உற்ற</p>
		
		<p>&nbsp;&nbsp;&nbsp;&nbsp;&nbsp; உணர்வது வாயுன் னுளங்கண்ட தெல்லாந்</p>
		
		<p>தள்ளெனச் சொல்லிஎன் ஐயன் - என்னைத்</p>
		
		<p>&nbsp;&nbsp;&nbsp;&nbsp;&nbsp; தானாக்கிக் கொண்ட சமர்த்தைப்பார் தோழி - சங்கர 8.</p>
		
		<p>&nbsp;</p>
		
		<p>பாராதி பூதநீ யல்லை-உன்னிப்</p>
		
		<p>&nbsp;&nbsp;&nbsp;&nbsp;&nbsp; பாரிந் திரியங் கரணநீ யல்லை</p>
		
		<p>ஆராய் உணர்வுநீ என்றான் -ஐயன்</p>
		
		<p>&nbsp;&nbsp;&nbsp;&nbsp;&nbsp;&nbsp;அன்பாய் உரைத்த சொல் லானந்தந் தோழி - சங்கர 9.</p>
		
		<p>&nbsp;</p>
		
		<p>அன்பருக் கன்பான மெய்யன் - ஐயன்</p>
		
		<p>&nbsp;&nbsp;&nbsp;&nbsp;&nbsp; ஆனந்த மோனன் அருட்குரு நாதன்</p>
		
		<p>தன்பாதஞ் சென்னியில் வைத்தான் - என்னைத்</p>
		
		<p>&nbsp;&nbsp;&nbsp;&nbsp;&nbsp; தானறிந் தேன்மனந் தானிறந் தேனே - சங்கர 10.</p>
		
		<p>&nbsp;</p>
		
		<p>இறப்பும் பிறப்பும் பொருந்த - எனக்</p>
		
		<p>&nbsp;&nbsp;&nbsp;&nbsp;&nbsp; கெவ்வணம் வந்ததென் றெண்ணியான் பார்க்கில்</p>
		
		<p>மறப்பும் நினைப்புமாய் நின்ற - வஞ்ச</p>
		
		<p>&nbsp;&nbsp;&nbsp;&nbsp;&nbsp; மாயா மனத்தால் வளர்ந்தது தோழி - சங்கர 11.</p>
		
		<p>&nbsp;</p>
		
		<p>மனதேகல் லாலெனக் கன்றோ - தெய்வ</p>
		
		<p>&nbsp;&nbsp;&nbsp;&nbsp;&nbsp; மவுன குருவாகி வந்துகை காட்டி</p>
		
		<p>எனதாம் பணியற மாற்றி - அவன்</p>
		
		<p>&nbsp;&nbsp;&nbsp;&nbsp;&nbsp; இன்னருள் வெள்ளத் திருத்திவைத் தாண்டி - சங்கர 12.</p>
		
		<p>&nbsp;</p>
		
		<p>அருளால் எவையும்பார் என்றான் - அத்தை</p>
		
		<p>&nbsp;&nbsp;&nbsp;&nbsp;&nbsp; அறியாதே சுட்டிஎன் அறிவாலே பார்த்தேன்</p>
		
		<p>இருளான பொருள்கண்ட தல்லால்-கண்ட</p>
		
		<p>&nbsp;&nbsp;&nbsp;&nbsp;&nbsp; என்னையுங் கண்டிலன் என்னேடி தோழி - சங்கர 13.</p>
		
		<p>&nbsp;</p>
		
		<p>என்னையுந் தன்னையும் வேறா - உள்ளத்</p>
		
		<p>&nbsp;&nbsp;&nbsp;&nbsp;&nbsp; தெண்ணாத வண்ணம் இரண்டற நிற்கச்</p>
		
		<p>சொன்னது மோஒரு சொல்லே-அந்தச்</p>
		
		<p>&nbsp;&nbsp;&nbsp;&nbsp;&nbsp; சொல்லால் விளைந்த சுகத்தைஎன் சொல்வேன் - சங்கர 14.</p>
		
		<p>&nbsp;</p>
		
		<p>விளையுஞ் சிவானந்த பூமி - அந்த</p>
		
		<p>&nbsp;&nbsp;&nbsp;&nbsp;&nbsp; வெட்ட வெளிநண்ணித் துட்ட இருளாங்</p>
		
		<p>களையைக் களைந்துபின் பார்த்தேன் - ஐயன்</p>
		
		<p>&nbsp;&nbsp;&nbsp;&nbsp;&nbsp; களையன்றி வேறொன்றுங் கண்டிலன் தோழி - சங்கர 15.</p>
		
		<p>&nbsp;</p>
		
		<p>கண்டார் நகைப்புயிர் வாழ்க்கை - இரு</p>
		
		<p>&nbsp;&nbsp;&nbsp;&nbsp;&nbsp; கண்காண நீங்கவுங் கண்டோந் துயில்தான்</p>
		
		<p>கொண்டார்போற் போனாலும் போகும் - இதிற்</p>
		
		<p>&nbsp;&nbsp;&nbsp;&nbsp;&nbsp; குணமேது நலமேது கூறாய்நீ தோழி - சங்கர 16.</p>
		
		<p>&nbsp;</p>
		
		<p>நலமேதும் அறியாத என்னைச் - சுத்த</p>
		
		<p>&nbsp;&nbsp;&nbsp;&nbsp;&nbsp; நாதாந்த மோனமாம் நாட்டந்தந் தேசஞ்</p>
		
		<p>சலமேதும் இல்லாமல் எல்லாம் - வல்லான்</p>
		
		<p>&nbsp;&nbsp;&nbsp;&nbsp;&nbsp; தாளால்என் தலைமீது தாக்கினான் தோழி - சங்கர 17.</p>
		
		<p>&nbsp;</p>
		
		<p>தாக்குநல் லானந்த சோதி - அணு</p>
		
		<p>&nbsp;&nbsp;&nbsp;&nbsp;&nbsp; தன்னிற் சிறிய எனைத்தன் னருளாற்</p>
		
		<p>போக்கு வரவற் றிருக்குஞ் - சுத்த</p>
		
		<p>&nbsp;&nbsp;&nbsp;&nbsp;&nbsp; பூரண மாக்கினான் புதுமைகாண் மின்னே - சங்கர 18.</p>
		
		<p>&nbsp;</p>
		
		<p>ஆக்கி அளித்துத் துடைக்குந் - தொழில்</p>
		
		<p>&nbsp;&nbsp;&nbsp;&nbsp;&nbsp; அத்தனை வைத்துமெள் ளத்தனை யேனுந்</p>
		
		<p>தாக்கற நிற்குஞ் சமர்த்தன் - உள்ள</p>
		
		<p>&nbsp;&nbsp;&nbsp;&nbsp;&nbsp; சாட்சியைச் சிந்திக்கத் தக்கது தோழி - சங்கர 19.</p>
		
		<p>&nbsp;</p>
		
		<p>சிந்தை பிறந்ததும் ஆங்கே - அந்தச்</p>
		
		<p>&nbsp;&nbsp;&nbsp;&nbsp;&nbsp; சிந்தை இறந்து தெளிந்ததும் ஆங்கே</p>
		
		<p>எந்த நிலைகளும் ஆங்கே - கண்ட</p>
		
		<p>&nbsp;&nbsp;&nbsp;&nbsp;&nbsp; யான்றான் இரண்டற் றிருந்தும் ஆங்கே - சங்கர 20.</p>
		
		<p>&nbsp;</p>
		
		<p>ஆங்கென்றும் ஈங்கென்றும் உண்டோ - சச்சி</p>
		
		<p>&nbsp;&nbsp;&nbsp;&nbsp;&nbsp; தானந்த சோதி அகண்ட வடிவாய்</p>
		
		<p>ஓங்கி நிறைந்தது கண்டால் - பின்னர்</p>
		
		<p>&nbsp;&nbsp;&nbsp;&nbsp;&nbsp; ஒன்றென் றிரண்டென் றுரைத்திட லாமோ - சங்கர 21.</p>
		
		<p>&nbsp;</p>
		
		<p>என்றும் அழியும்இக் காயம் - இத்தை</p>
		
		<p>&nbsp;&nbsp;&nbsp;&nbsp;&nbsp; ஏதுக்கு மெய்யென் றிருந்தீர் உலகீர்</p>
		
		<p>ஒன்றும் அறியாத நீரோ - யமன்</p>
		
		<p>&nbsp;&nbsp;&nbsp;&nbsp;&nbsp;&nbsp;ஓலை வந்தாற்சொல்ல உத்தரம் உண்டோ - சங்கர 22.</p>
		
		<p>&nbsp;</p>
		
		<p>உண்டோ நமைப்போல வஞ்சர் மலம்</p>
		
		<p>&nbsp;&nbsp;&nbsp;&nbsp;&nbsp; ஊறித் ததும்பும் உடலைமெய் யென்று</p>
		
		<p>கொண்டோ பிழைப்பதிங் கையோ - அருட்</p>
		
		<p>&nbsp;&nbsp;&nbsp;&nbsp;&nbsp; கோலத்தை மெய்யென்று கொள்ளவேண் டாவோ - சங்கர 23.</p>
		
		<p>&nbsp;</p>
		
		<p>வேண்டா விருப்பும் வெறுப்பும் - அந்த</p>
		
		<p>&nbsp;&nbsp;&nbsp;&nbsp;&nbsp; வில்லங்கத் தாலே விளையும் சனனம்</p>
		
		<p>ஆண்டான் உரைத்த படியே - சற்றும்</p>
		
		<p>&nbsp;&nbsp;&nbsp;&nbsp;&nbsp; அசையா திருந்துகொள் ளறிவாகி நெஞ்சே - சங்கர 24.</p>
		
		<p>&nbsp;</p>
		
		<p>அறிவாரும் இல்லையோ ஐயோ - என்னை</p>
		
		<p>&nbsp;&nbsp;&nbsp;&nbsp;&nbsp; யாரென் றறியாத வங்கதே சத்தில்</p>
		
		<p>வறிதேகா மத்தீயிற் சிக்கி - உள்ள</p>
		
		<p>&nbsp;&nbsp;&nbsp;&nbsp;&nbsp; வான்பொருள் தோற்கவோ வந்தேன்நான் தோழி - சங்கர 25.</p>
		
		<p>&nbsp;</p>
		
		<p>வந்த வரவை மறந்து - மிக்க</p>
		
		<p>&nbsp;&nbsp;&nbsp;&nbsp;&nbsp; மாதர்பொன் பூமி மயக்கத்தில் ஆழும்</p>
		
		<p>இந்த மயக்கை அறுக்க - எனக்</p>
		
		<p>&nbsp;&nbsp;&nbsp;&nbsp;&nbsp; கெந்தை மெய்ஞ்ஞான எழில்வாள் கொடுத்தான் - சங்கர 26.</p>
		
		<p>&nbsp;</p>
		
		<p>வாளாருங் கண்ணியர் மோகம் - யம</p>
		
		<p>&nbsp;&nbsp;&nbsp;&nbsp;&nbsp; வாதைக் கனலை வளர்க்குமெய் என்றே</p>
		
		<p>வேளா னவனுமெய் விட்டான் - என்னில்</p>
		
		<p>&nbsp;&nbsp;&nbsp;&nbsp;&nbsp; மிக்கோர் துறக்கை விதியன்றோ தோழி - சங்கர 27.</p>
		
		<p>&nbsp;</p>
		
		<p>விதிக்கும் பிரபஞ்ச மெல்லாஞ் - சுத்த</p>
		
		<p>&nbsp;&nbsp;&nbsp;&nbsp;&nbsp; வெயில்மஞ்ச ளென்னவே வேதாக மங்கள்</p>
		
		<p>மதிக்கும் அதனை மதியார் - அவர்</p>
		
		<p>&nbsp;&nbsp;&nbsp;&nbsp;&nbsp; மார்க்கந்துன் மார்க்கஞ்சன் மார்க்கமோ மானே - சங்கர 28.</p>
		
		<p>&nbsp;</p>
		
		<p>துன்மார்க்க மாதர் மயக்கம் - மனத்</p>
		
		<p>&nbsp;&nbsp;&nbsp;&nbsp;&nbsp; தூயர்க்குப் பற்றாது சொன்னேன் சனகன்</p>
		
		<p>தன்மார்க்க நீதிதிட் டாந்தம் - அவன்</p>
		
		<p>&nbsp;&nbsp;&nbsp;&nbsp;&nbsp; தானந்த மான சதானந்த னன்றோ-சங்கர 29.</p>
		
		<p>&nbsp;</p>
		
		<p>அன்றென்றும் ஆமென்றும் உண்டோ - உனக்</p>
		
		<p>&nbsp;&nbsp;&nbsp;&nbsp;&nbsp; கானந்தம் வேண்டின் அறிவாகிச் சற்றே</p>
		
		<p>நின்றால் தெரியும் எனவே - மறை</p>
		
		<p>&nbsp;&nbsp;&nbsp;&nbsp;&nbsp; நீதிஎம் மாதி நிகழ்த்தினான் தோழி - சங்கர 30.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; தாயுமான அடிகள் பாடல்கள் முற்றிற்று.</p>
		
		<p>&nbsp;</p>
		
		<p>&nbsp;</p>
		
		<hr>
		<p>&nbsp;</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; உ</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; திருச்சிற்றம்பலம்</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; தாயுமனவடிகள் மாணாக்கர்</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; அருளையர்</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; அவ்வடிகளைத் தொழுத</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; அருள்வாக்கிய அகவல்</p>
		
		<p>&nbsp;</p>
		
		<p>திருவளர் கருணைச் சிவானந்த பூரணம்</p>
		
		<p>ஒருவரும் அறியா ஒருதனிச் சித்து</p>
		
		<p>நவந்தரு பேதமாய் நாடக நடித்துற்</p>
		
		<p>பவந்தனை நீக்கிப் பரிந்தருள் பராபரம்</p>
		
		<p>கண்ணுங் கருத்துங் கதிரொளி போல&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 5.</p>
		
		<p>&nbsp;</p>
		
		<p>நண்ணிட எனக்கு நல்கிய நன்மை</p>
		
		<p>ஒன்றாய்ப் பலவாய் ஒப்பிலா மோனக்</p>
		
		<p>குன்றாய் நிறைந்த குணப்பெருங் குன்றம்</p>
		
		<p>மண்ணையும் புனலையும் வளியையும் கனலையும்</p>
		
		<p>விண்ணையும் படைத்த வித்திலா வித்துப்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 10.</p>
		
		<p>&nbsp;</p>
		
		<p>பந்த மனைத்தையும் பாழ்பட நூறிஎன்</p>
		
		<p>சிந்தையுட் புகுந்த செழுஞ்சுடர்ச் சோதி</p>
		
		<p>விள்ளணா ஞானம் விளங்கிய மேலோர்</p>
		
		<p>கொள்ளைகொண் டுண்ணக் குறைவிலா நிறைவு</p>
		
		<p>தாட்டா மரைமலர்த் தாள்நினைப் பவர்க்குக்&nbsp;&nbsp;&nbsp;&nbsp;&nbsp;&nbsp; 15.</p>
		
		<p>&nbsp;</p>
		
		<p>காட்டா இன்பங் காட்டிய கதிநிலை</p>
		
		<p>வாக்கான் மனத்தான் மதித்திட அரிதென</p>
		
		<p>நோக்கா திருக்க நோக்கிய நோக்கம்</p>
		
		<p>ஆதியாங் அறிவாய் அகண்டமாய் அகண்ட</p>
		
		<p>சோதியாய் விரிந்து துலங்கிய தோற்றம்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 20.</p>
		
		<p>&nbsp;</p>
		
		<p>பரவெளி தன்னிற் பதிந்தஎன் னுளத்தின்</p>
		
		<p>விரவி விரவி மேற்கொள்ளும் வெள்ளம்</p>
		
		<p>சுட்டுக் கடங்காச் சோதி யடியார்</p>
		
		<p>மட்டுக் கடங்கும் வான்பெருங் கருணை</p>
		
		<p>எல்லைக் கடங்கா ஏகப் பெருவெளி&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 25.</p>
		
		<p>&nbsp;</p>
		
		<p>தில்லைப் பொதிவில் திருநடத் தெய்வம்</p>
		
		<p>வாதவூர் எந்தையை வரிசையாய் விழுங்கும்</p>
		
		<p>போதவூர் மேவுகர்ப் பூர விளக்குச்</p>
		
		<p>சுகரை அகண்டத் தூவெளி எல்லாந்</p>
		
		<p>திகழவே காட்டுஞ் சின்மய சாட்சி&nbsp;&nbsp;&nbsp;&nbsp;&nbsp;&nbsp;&nbsp; 30.</p>
		
		<p>&nbsp;</p>
		
		<p>செழுந்தமிழ் அப்பரைச் சிவலிங்க மாகி</p>
		
		<p>விழுங்கிய ஞான வித்தக வேழம்</p>
		
		<p>எழில்தரு பட்டினத் திறைவரை யென்றும்</p>
		
		<p>அழிவிலா இலிங்க மாக்கிய அநாதி</p>
		
		<p>சாந்த பூமி தண்ணருள் வெள்ளம்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 35.</p>
		
		<p>&nbsp;</p>
		
		<p>ஆர்ந்த நீழ லசையாக் ககனம்</p>
		
		<p>பரவுவார் நெஞ்சிற் பரவிய மாட்சி</p>
		
		<p>இரவுபக லற்ற ஏகாந்தக் காட்சி</p>
		
		<p>ஆட்சிபோ லிருக்கும் அகிலந் தனக்குச்</p>
		
		<p>சாட்சியா யிருக்குந் தாரகத் தனிமுதல்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 40.</p>
		
		<p>&nbsp;</p>
		
		<p>ஆணும் பெண்ணும் அலியுமல் லாததோர்</p>
		
		<p>தாணுவாய் நின்ற சத்தாந் தனிச்சுடர்</p>
		
		<p>எள்ளும் எண்ணெயும் எப்படி அப்படி</p>
		
		<p>உள்ளும் புறம்பும் உலாவிய ஒருபொருள்</p>
		
		<p>அளவிலா மதந்தொறும் அவரவர் பொருளென&nbsp;&nbsp;&nbsp; 45.</p>
		
		<p>&nbsp;</p>
		
		<p>உளநிறைந் திருக்கும் ஒருபொற் பணிதி</p>
		
		<p>துள்ளு மனப்பேய் துடிக்கத் தறிக்கக்</p>
		
		<p>கொள்ளு மோனவாள் கொடுத்திடு மரசு</p>
		
		<p>பெரிய பேறு பேசாப் பெருமை</p>
		
		<p>அரிய உரிமை அளவிலா அளவு&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 50.</p>
		
		<p>&nbsp;</p>
		
		<p>துரிய நிறைவு தோன்றா அதீதம்</p>
		
		<p>விரியுநல் லன்பு விளைத்திடும் விளைவு</p>
		
		<p>தீராப் பிணியாஞ் செனன மறுக்க</p>
		
		<p>வாரா வரவாய் வந்தசஞ் சீவி</p>
		
		<p>ஆலைக் கரும்புபா கமுதக் கட்டிநீள்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 55.</p>
		
		<p>&nbsp;</p>
		
		<p>சோலைக் கனிபலாச் சுளைகத லிக்கனி</p>
		
		<p>பாங்குறு மாங்கனி பால்தேன் சருக்கரை&nbsp;</p>
		
		<p>ஓங்குகற் கண்டுசேர்த் தொன்றாய்க் கூட்டி</p>
		
		<p>அருந்திய ரசமென அறிஞர் சமாதியில்</p>
		
		<p>பொருந்திய இன்பம் பொழிசிற் சுகோதயம்&nbsp;&nbsp;&nbsp;&nbsp;&nbsp;&nbsp;&nbsp; 60.</p>
		
		<p>&nbsp;</p>
		
		<p>எங்கணும் நிறைந்த இயல்பினை எனக்குச்</p>
		
		<p>செங்கையால் விளங்கத் தெரித்தமெய்த் தேசிகன்</p>
		
		<p>தன்னையறி வித்துத் தற்பர மாகி</p>
		
		<p>என்னுளத் திருந்தருள் ஏக நாயகன்</p>
		
		<p>அடிமுடி இல்லா அரும்பொருள் தனக்கு&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 65.</p>
		
		<p>&nbsp;</p>
		
		<p>முடியடி இதுவென மொழிந்திடும் முதல்வன்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
		
		<p>மெய்யலான் மற்றவை மெய்யல வெல்லாம்</p>
		
		<p>பொய்யென அறியெனப் புன்னகை புரிந்தோன்</p>
		
		<p>அருளும் பொருளும் அபேதமா யிருந்தும்</p>
		
		<p>இருதிற னென்னும் இயலுமுண் டென்றோன்&nbsp;&nbsp;&nbsp;&nbsp;&nbsp; 70.</p>
		
		<p>&nbsp;</p>
		
		<p>அருளுனக் குண்டேல் அருளும் வெளிப்படும்</p>
		
		<p>பொருள்மயந் தானே பொருந்துமென் றுரைத்தோன்</p>
		
		<p>சத்தசத் திரண்டு தன்மையுந் தானே</p>
		
		<p>ஒத்தலாற் சதசத் துனக்கென உரைத்தோன்</p>
		
		<p>ஆணவம் அறாவிடின் அருளுறா தென்னக்&nbsp;&nbsp;&nbsp;&nbsp;&nbsp;&nbsp;&nbsp; 75.</p>
		
		<p>&nbsp;</p>
		
		<p>காணரு நேர்மையாற் காணவே உரைத்தோன்</p>
		
		<p>சென்மமுள் ளளவுந் தீரா திழுக்குங்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>
		
		<p>கன்மம் விடாதெனக் காட்டிய வள்ளல்</p>
		
		<p>உளதில தெனவும் உறுதலான் மாயை</p>
		
		<p>வளமில தெனவும் வகுத்தினி துரைத்தோன்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 80.</p>
		
		<p>&nbsp;</p>
		
		<p>இல்லறத் திருந்தும் இதயம் அடக்கிய</p>
		
		<p>வல்லவன் தானே மகாயோகி என்றோன்</p>
		
		<p>துறவறத் திருந்துஞ் சூழ்மனக் குரங்கொன்</p>
		
		<p>றறவகை யறியான் அஞ்ஞானி என்றோன்</p>
		
		<p>இறவா மனந்தான் இறக்க உணர்த்திப்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 85.</p>
		
		<p>&nbsp;</p>
		
		<p>பிறவா வரந்தரும் பேரறி வாளன்</p>
		
		<p>அத்தன தருளால் அனைத்தையும் இயக்குஞ்</p>
		
		<p>சுத்தமா மாயையின் தோற்றமென் றுரைத்தோன்</p>
		
		<p>இருள்மல மகல இசைந்ததில் அழுந்தும்</p>
		
		<p>பொருளருட் டிரோதைப் பொற்பெனப் புகன்றோன்&nbsp; 90.</p>
		
		<p>&nbsp;</p>
		
		<p>வீறு சிவமுதல் விளம்பிய படியே</p>
		
		<p>ஆறு மநாதிஎன் றறிஞருக் குரைப்போன்</p>
		
		<p>கொல்லா விரதங் குவலயத் தோர்கள்</p>
		
		<p>எல்லாம் பெறுமினென் றியம்பிய தயாநிதி</p>
		
		<p>தருமமுந் தானமுந் தவமும் புரிபவர்க்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 95.</p>
		
		<p>&nbsp;</p>
		
		<p>குரிமையா யவரோ டுறவு கலப்பவன்</p>
		
		<p>தன்னுயிர் போலத் தரணியின் மருவிய</p>
		
		<p>மன்னுயி ரனைத்தையும் வளர்த்திடும் வேந்தன்</p>
		
		<p>களவுவஞ் சனைகள்செய் கருமிகள் தமக்குந்</p>
		
		<p>தெளிவுவந் துற அருள் செய்திடுந் திறத்தோன்&nbsp;&nbsp;&nbsp; 100.</p>
		
		<p>&nbsp;</p>
		
		<p>தான்பெறும் பேறு சகமெலாம் பெறவே</p>
		
		<p>வான்பெறுங் கருணை வழங்கிய மாரி</p>
		
		<p>தஞ்சமென் றடைந்த தாபதர் தம்மை</p>
		
		<p>அஞ்சலென் றாளும் அறிஞர் சிகாமணி</p>
		
		<p>சீவ கோடிகளுஞ் சித்த கோடிகளும்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 105.</p>
		
		<p>&nbsp;</p>
		
		<p>யாவரும் புகழ யாவையும் உணர்ந்தோன்</p>
		
		<p>யானென தென்னா இறைவனெம் பெருமான்</p>
		
		<p>தானவ னாகிய தலைவனெங் கோமான்</p>
		
		<p>அருண கிரியார்க் காறு முகன்சொல்லும்</p>
		
		<p>பொருள்நல மல்லது பொருளென மதியான்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 110.</p>
		
		<p>&nbsp;</p>
		
		<p>பூத முதலாப் பொலிந்திடு நாத</p>
		
		<p>பேதமுங் கடந்த பெருந்தகை மூர்த்தி</p>
		
		<p>மூலா தார முதலா யுள்ள</p>
		
		<p>மேலா தாரமும் வெறுவெளி கண்டவன்</p>
		
		<p>மண்டல மூன்றிலும் மன்னிய உருவிலும்&nbsp;&nbsp;&nbsp;&nbsp;&nbsp;&nbsp;&nbsp;&nbsp; 115.</p>
		
		<p>&nbsp;</p>
		
		<p>கண்டவை யத்திலுங் கடவுளாய் நின்றோன்</p>
		
		<p>பகர்சம யந்தொறும் பரமே யிருந்து</p>
		
		<p>சுகநடம் புரியுந் தொழிலெனச் சொன்னோன்</p>
		
		<p>பேத அபேத பேதா பேத</p>
		
		<p>போத மிதுவெனப் புகன்றிடும் புண்ணியன்&nbsp;&nbsp;&nbsp;&nbsp;&nbsp;&nbsp;&nbsp;&nbsp; 120.</p>
		
		<p>&nbsp;</p>
		
		<p>அதுநா னெனவே யாற்றிடும் அனுபவஞ்</p>
		
		<p>சதுர்வே தாந்தத் தன்மையென் றுரைத்தோன்</p>
		
		<p>அல்லும் பகலும் அறிவா னோர்க்குச்</p>
		
		<p>சொல்லும் பொருளுஞ் சுமைஎனச் சொன்னோன்</p>
		
		<p>சுதனே குருவாஞ் சுவாமிநா யகற்கெனின்&nbsp;&nbsp;&nbsp;&nbsp;&nbsp;&nbsp;&nbsp;&nbsp; 125.</p>
		
		<p>&nbsp;</p>
		
		<p>அதிகமெய்ஞ் ஞான மல்லவோ வென்றோன்</p>
		
		<p>நேசயோ கத்துறு நிருபரெல் லாந்தொழும்</p>
		
		<p>இராசயோ கத்திறை இராசயோ கத்தான்</p>
		
		<p>பொறுமை தெளிவு புனிதவா சாரம்</p>
		
		<p>மறுவிலா வண்மை வாரம் இயற்கை&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 130.</p>
		
		<p>&nbsp;</p>
		
		<p>தண்ணமர் சாந்தந் தயங்கிய கீர்த்தி</p>
		
		<p>எண்ணெண் கலைபயில் இணையிலாக் கல்வி</p>
		
		<p>நல்ல இரக்கம் நடுநிலை சத்தியம்</p>
		
		<p>இல்லைஎன் னாமல் எவர்க்குந் தருங்கொடை</p>
		
		<p>நற்குண னெல்லாம் நண்ணிய பெருந்தகை&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 135.</p>
		
		<p>&nbsp;</p>
		
		<p>சிற்குண வாரி திருவருட் செல்வன்</p>
		
		<p>கரமே லெடுத்துக் கருத்துற வணங்கிப்</p>
		
		<p>பரமே யுனக்குப் பரமெனப் பகர்ந்தோன்</p>
		
		<p>ஆலடி மேவும் அரசினை அடுத்தே</p>
		
		<p>சீலமெய்ஞ் ஞானந் தெளிந்தன னெனவுஞ்&nbsp;&nbsp;&nbsp;&nbsp;&nbsp;&nbsp;&nbsp;&nbsp; 140.</p>
		
		<p>&nbsp;</p>
		
		<p>சித்த மவுனி திடசித்த மாக</p>
		
		<p>வைத்த நிலையின் வளர்ந்தன னெனவும்</p>
		
		<p>மூலன் மரபின் முளைத்த மவுனிதன்</p>
		
		<p>பாலன்யா னெனவும் பரிவொடும் பகர்ந்தோன்</p>
		
		<p>வடமொழி இயற்கையின் மகிமையை உணர்ந்து&nbsp;&nbsp; 145.</p>
		
		<p>&nbsp;</p>
		
		<p>திடமுற முப்பொருள் திறத்தையுந் தெளிந்து</p>
		
		<p>கண்டமு தென்னக் கனிரச மென்னத்</p>
		
		<p>தண்டமிழ் மாரி தன்னைப் பொழிந்து</p>
		
		<p>சித்தியும் முத்தியுஞ் சிறந்தருள் கொழிக்கும்</p>
		
		<p>நித்திய நிரஞ்சன நிராலம்ப நிறைவைப்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 150.</p>
		
		<p>&nbsp;</p>
		
		<p>பாடியும் நாடியும் பணிந்தெழுந் தன்பால்</p>
		
		<p>ஆடியும் அரற்றியும் அகங்குழை வெய்தியும்</p>
		
		<p>உடலங் குழைய உரோமஞ் சிலிர்ப்ப</p>
		
		<p>படபடென் றுள்ளம் பதைத்துப் பதைத்துப்</p>
		
		<p>பாங்குறு நெட்டுயிர்ப் பாகிப் பரதவித்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 155.</p>
		
		<p>&nbsp;</p>
		
		<p>தேங்கி ஏங்கி இரங்கி இரங்கி</p>
		
		<p>ஓய்ந்தபம் பரம்போ லொடுங்கியே சிறிதும்</p>
		
		<p>ஏய்ந்த விழிக ளிமைப்பது மின்றிச்</p>
		
		<p>சோர்ந்து சோர்ந்து துவண்டு துவண்டுமெய்</p>
		
		<p>யார்ந்த அன்போ டவசமுற் றடிக்கடி&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 160.</p>
		
		<p>&nbsp;</p>
		
		<p>உள்நடுக் குறவே உருகியே சற்றுத்</p>
		
		<p>தண்ணமர் மொழியுந் தழுதழுத் திடவே</p>
		
		<p>உள்ளும் புறம்பும் ஒருமித் துருகி</p>
		
		<p>வெள்ள நீர்போல் விழிநீர் பெருக்கிக்</p>
		
		<p>கன்று பசுவைக் கருதிக் கதறிச்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 165.</p>
		
		<p>&nbsp;</p>
		
		<p>சென்றுசென் றோடித் திகைப்பது போல</p>
		
		<p>என்புநெக் குடைய இருகரங் குவித்துப்</p>
		
		<p>புன்புலால் யாக்கை பொருந்தா தினிஎன</p>
		
		<p>உணர்ந்துணர்ந் தன்பா யுவகைமேற் கொண்டினிக்</p>
		
		<p>கணம்பிரி யேனெனக் கருதியே குறித்துத்&nbsp;&nbsp;&nbsp;&nbsp;&nbsp;&nbsp;&nbsp;&nbsp; 170.</p>
		
		<p>&nbsp;</p>
		
		<p>திருவுரு வெல்லாந் திருநீ றிலங்க</p>
		
		<p>இருகர நளினம் இயன்முடி குவித்துப்</p>
		
		<p>பூரண சந்திரன் போலொளி காட்டுங்</p>
		
		<p>காரண வதனங் கவின்குறு வெயர்வுற</p>
		
		<p>இளநிலா வெனவே இலங்கிய சிறுநகை&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 175.</p>
		
		<p>&nbsp;</p>
		
		<p>தளதள வென்னத் தயங்கி எழில்பெற</p>
		
		<p>இத்தன்மை எல்லா மிசைந்து மிவனருட்</p>
		
		<p>சித்தெனச் சிவகதி தேர்ந்தவ ருரைப்பப்</p>
		
		<p>பாத்திர மாடப் பரிவுட னாடிச்</p>
		
		<p>சாத்திரங் காட்டித் தயவுசெய் தருளும்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 180.</p>
		
		<p>&nbsp;</p>
		
		<p>வல்லவ னெனவே மன்னுயிர்க் காக</p>
		
		<p>எல்லையி லன்ப னிவனென விளங்கி</p>
		
		<p>ஈன வுலகத் தியற்கைபொய் யென்றே</p>
		
		<p>ஞானநூல் மெய்யென நவின்றினி திரங்கிக்</p>
		
		<p>கேவல சகலங் கீழ்ப்பட மேலாய்&nbsp;&nbsp;&nbsp;&nbsp;&nbsp;&nbsp;&nbsp;&nbsp; 185.</p>
		
		<p>&nbsp;</p>
		
		<p>மேவருஞ் சுத்த மெய்யினை நல்க</p>
		
		<p>அருளே உருவுகொண் டவனியில் வந்த</p>
		
		<p>பொருளே இவனெனப் பொலிந்திடும் புனிதன்</p>
		
		<p>சைவஞ் சிவனுடன் சம்பந்த மென்பது</p>
		
		<p>மெய்வளர் ஞானம் விளக்குமென் றிசைத்தோன்&nbsp;&nbsp; 190.</p>
		
		<p>&nbsp;</p>
		
		<p>கதிர்விழி யொளியுறக் கலத்தல்சித் தாந்த</p>
		
		<p>விதிமுறை யாமென விளம்பிய மேலோன்</p>
		
		<p>முடிவினில் ஆகம முறைமையி னுண்மையை</p>
		
		<p>அடியரைக் குறித்துரைத் தருளிய அண்ணல்</p>
		
		<p>சிதம்பர நேர்மை திறமா வுரைத்திறை&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 195.</p>
		
		<p>&nbsp;</p>
		
		<p>பதம்பர வெனப்பகர் பரமமெய்ஞ் ஞானி</p>
		
		<p>முத்திபஞ் சாக்கர முறைமையி லயிக்கியஞ்</p>
		
		<p>சத்திய மிதுவெனச் சார்ந்தவர்க் குரைத்தோன்</p>
		
		<p>அஞ்செழுத் துள்ளே அனைத்தையுங் காட்டிஎன்</p>
		
		<p>நெஞ்சழுத் தியகுரு நீதி மாதவன்&nbsp;&nbsp;&nbsp;&nbsp;&nbsp;&nbsp;&nbsp; 200.</p>
		
		<p>&nbsp;</p>
		
		<p>எல்லா நிறைந்த இறைவன் செயலெனக்</p>
		
		<p>கல்லா எனக்குங் கருணைசெய் கடவுள்</p>
		
		<p>குருவரு ளாலே கூடுவ தல்லால்</p>
		
		<p>திருவரு ளுறாதெனத் தெரிந்திட உரைத்தோன்</p>
		
		<p>குருவுரு வருளெனக் கொண்டபின் குறையாப்&nbsp;&nbsp;&nbsp;&nbsp; 205.</p>
		
		<p>&nbsp;</p>
		
		<p>பொருள்மய மாமெனப் புகன்றிடு போதன்</p>
		
		<p>எந்தமூர்த் திகளையு மெழிற்குரு வடிவெனச்</p>
		
		<p>சிந்தையில் தியக்கறத் தேர்ந்தவர்க் குரைத்தோன்</p>
		
		<p>சதாசிவ மென்றபேர் தான்படைத் ததுதான்</p>
		
		<p>எதாவதே பொருளென் றேடுத்தெடுத் துரைத்தான்&nbsp; 210.</p>
		
		<p>&nbsp;</p>
		
		<p>கல்லானை கன்னல் கவர்ந்திடச் செய்தவன்</p>
		
		<p>எல்லாம் வல்லசித் தெம்மிறை என்றோன்</p>
		
		<p>எவ்வுயிர் தோறும் இறைமே வியதிறஞ்</p>
		
		<p>செவ்விய பிரம்படி செப்பிடு மென்றோன்</p>
		
		<p>எவ்வண மெவரெவ ரிசைத்தன ரவரவர்க்&nbsp;&nbsp;&nbsp;&nbsp;&nbsp;&nbsp;&nbsp;&nbsp; 215.</p>
		
		<p>&nbsp;</p>
		
		<p>கவ்வண மாவனெம் மானென அறைந்தோன்</p>
		
		<p>ஒருபாண னுக்கே யொருசிவ னாட்படின்</p>
		
		<p>வருமடி யார்திறம் வழுத்தொணா தென்றோன்</p>
		
		<p>சிவனடி யாரைச் சிவனெனக் காண்பவன்</p>
		
		<p>எவனவன் சிவனே என்றெடுத் துரைத்தோன்&nbsp;&nbsp;&nbsp;&nbsp;&nbsp;&nbsp; 220.</p>
		
		<p>&nbsp;</p>
		
		<p>விருப்பு வெறுப்பினை வேரறப் பறித்துக்</p>
		
		<p>கருப்புகா தென்னைக் காத்தருள் சேய்தோன்</p>
		
		<p>இருசொல் லுரையா தியானின்ப மெய்த</p>
		
		<p>ஒருசொல் லுரைத்த உயர்குண பூதரன்</p>
		
		<p>அத்துவா மார்க்கம் ஆறையு மகற்றித்&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 225.</p>
		
		<p>&nbsp;</p>
		
		<p>தத்துவா தீதத் தன்மையைத் தந்தோன்</p>
		
		<p>திருமகள் மருவிய திகழ்வள மறைசையில்</p>
		
		<p>வருமுணர் வாளன் மருளிலா மனத்தான்</p>
		
		<p>எண்ணிய எண்ணமெல் லாந்தெரிந் தெனக்குந்</p>
		
		<p>தண்ணருள் செய்தவன் தாயு மானவன்&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp; 230.</p>
		
		<p>&nbsp;</p>
		
		<p>ஒருமொழி பகர்ந்த உதவியா லவன்றன்</p>
		
		<p>இருபத முப்போ திறைஞ்சிவாழ்த் துவனே.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp; திருச்சிற்றம்பலம்</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; அருள்வாக்கிய அகவல்</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp; முற்றிற்று</p>
		
		<p>&nbsp;</p>
		
		<p>&nbsp;</p>
		
		<p>_____________________________________</p>
		
		<p>&nbsp;</p>
		
		<p>&nbsp;</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; அருளையவடிகள் பாடியது</p>
		
		<p>&nbsp;</p>
		
		<p>உலகினுக் கணியா மிராமநா தபுரத்</p>
		
		<p>&nbsp;&nbsp;&nbsp;&nbsp;&nbsp; துயர்நறை வாவியின் குணபால்</p>
		
		<p>மலர்நிறை வனத்திற் சிவத்துறு நிட்டை</p>
		
		<p>&nbsp;&nbsp;&nbsp;&nbsp;&nbsp; மருவிமெய் யொருவிவே தாந்தத்</p>
		
		<p>திலகிய பொருளால் வானமாய் நிறைவு</p>
		
		<p>&nbsp;&nbsp;&nbsp;&nbsp;&nbsp; மெந்தையே எனதுபந் தமும்போய்</p>
		
		<p>நிலையுற நினது திருவரு ளளிப்பாய்</p>
		
		<p>&nbsp;&nbsp;&nbsp;&nbsp;&nbsp; நின்மலா னந்தமே போற்றி.</p>
		
		<p>&nbsp;</p>
		
		<p>&nbsp;&nbsp;&nbsp;&nbsp;&nbsp;&nbsp;&nbsp; கோடிக்கரை ஞானிகள் பாடியுது</p>
		
		<p>&nbsp;</p>
		
		<p>துகளறு சாலி வருடமா யிரத்தைஞ்</p>
		
		<p>&nbsp;&nbsp;&nbsp;&nbsp;&nbsp; ஞூற்றொடெண் பத்தொன்று தொடரு</p>
		
		<p>மிகுசுப கிருதாம் வருடந்தை மாதம்</p>
		
		<p>&nbsp;&nbsp;&nbsp;&nbsp;&nbsp; வெண்மதி வாரநாள் விசாக</p>
		
		<p>மகிமைசேர் பூரணத் திதியினி லருத்த</p>
		
		<p>&nbsp;&nbsp;&nbsp;&nbsp;&nbsp; மண்டல சமையத்திற் கங்கை</p>
		
		<p>திகழ்கரை யதனிற் றாயுமா னவனார்</p>
		
		<p>&nbsp;&nbsp;&nbsp;&nbsp;&nbsp; சிவத்தினிற் கலந்தநற் றினமே.</p>
		
		<p>&nbsp;</p>
		
		<ul>
			<li><strong><a href="/scripture/Tamil/1193/thayumanavar-padalkal-3">Prev &lt;&lt; Part - 2</a></strong></li>
		</ul>
		
		<hr>
		<p>&nbsp;</p>
		
		<p>&nbsp;</p>
		</div>	
</body>
</html>
